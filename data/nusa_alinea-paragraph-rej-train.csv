id,text,label
735,"Utuk itê dê galok lêlalau uak ipê igai sapêi moi pelosok pnan sunyai mêstainê itê sêsiap muloi kuni bêrakat. Amên itê lok moi pnan sunyai dê itê ati pêrnêak mini padenê nêsoa kilêak informasi daerah o, amên nam najok tun dê biaso moi mini. Amên têpuak itê lalau dewek trus kêno todong, kênliak kilêak tun dê têmodong itê o gidong mabuk jano coa, amên si coa gidong mabuk tingêa ngen itê mêlawên jano coa, amên itê coa mêlawên kêlêiba jano kloknê, tapi amên si gidong mabuk buliak mêlawên tapi itênê lok têatêi amên si bi kêmluwêa sênyatai kuni so ongnê, amên si dê mabuk o lêbiak kuni tun do mêak sabên, amên itê nam mubuak do tun bae do o yakin dê luyên bakêa mêlilai.",persuasive
242,"Kêlnyêp barang o bi pasêtba ade asai coa snang nak atêi, jano bae betuk barangnê têtiko itê harus mêsoa moi kutê pnan ngen têtiko kulo atêi tê coa tênang makonê bêkêsoa o tamêak saro. Utuk nam têmau barang dê nyêp hal dê pertamo adeba têmnang atêi ngen fokus mingêt têngen barang o itê kêmliak, sudo o mêsoa nak kutê pnan dê itê magêa jak kuni barang o nyêp. Ngen ca o barêak yo barang dê nyêp nam gen mudêak itê têmau, supayo barang dê bi têmau o coa nyêp igai itê harus nam maik nak pnan dê bi sêndio ngen nam itê kemliak têngen itê perlu. Misalnê barang dê nam itê gêmatung itê harus gêmatung, barang dê têtitik itê harus mpek nak do pnan dê mudêak itê mêsoa.",descriptive
1073,"Dau tun dê idup nak têbo o rêrato mênêa kêbun gen têtungau amên brasea waktau musim, dê kideknê amên si ku ang rajin mênêa kêbun jano murusnê do o uak kuni brasea, dioba gennê sêsio. Cuboba meker idup bi uak kuni tun dau waktaunê bêbulaên ade kulo dê sapêi têtaun, trus utuk aseanê coa cukup bae utuk kêmuk. Amên tun o malas coa cocok utuk idup nak têbo, dê cocoknê o tun rajin dê biaso kêrjo bênêk. Memangba idup nak têbo o coa dau neker tapi amên kuang lok bêgêrok utuk muk lapên bae saro ipê igai lok dapêt bêlas, makonê tun dê bi sangup idup nak têbo o bêbênêa tun dê ade cêcito lok brasea, amên coa ade cêcito padekba jibêak cêcubo idup nak têbo.",argumentative
300,"Memang coa tê têbayang amên kuwat tê ade dê kêno PHK ipê igai amên itê. Barêak kuwatku gennê Suwarno si kerjo nak perusahaan ekport import dê ade kota pnan keme tingêa, kuwatku nak di bi kerjo kêkiro duai belas taun, si kerjo memang kuni bêak sapêi terakhir bi ade jabatan nak di, waktau si moi mdasêi si cerito madêaak amên si bi cigai kerjo nak pnan an o, nadêak nê  ade tun bêlau dê biaso kêmuwat si tip bilai nak ruangannê o dau igê laporan ngen bos, jijai kuwat bêlaunê o gi do sadêi ngen bos makonê tip si laporan ngen bos bi pasêt ba bos masai, padahal dê nêlapornê o ati tau si bênêa. Uku kêmliak kuwatku o memang sedih niên ipê igai si kulo bi an kêrjo nak di, si moi umêak ku kloknê o uku nam majok si kêrjo ngen uku. Kêrno slen ipê igai si gi masiak ade anok dê sêkulah makonê uku majok kêrjo nak pnanku.",narrative
113,"Nusakambangan adeba pulêu nak Jawai Têngêak dê dêbiak tun namên pnan yo adeba pnan tun têbuang kerno yo ade Lembaga Pemasyarakatan dê coa mudêak tun lolos. Tepatnê nak Kecamatan Cilacap Selatan dê klilingnê laut lepas Samudera Hindia. Sêbênêanê luyên kuni pnan tun têbuang pnan yo kulo baês utuk wisata laut, kerno pnan yo kulo dau tun ati namên dau pnan wisata makonê gi sunyai. Nak belek pulêu Nusakambangan, pnannê bêbaês amên lok lalau mindi itê mlitas dalêm bêbutai ngen imbo ngen ade kulo mlitas nak kês bangunan zama Portugis bêl okekiro lêmo bêlas sapêi duai puluak menit sapêi patoi. Utuk udi dê lok mêsoa pengalaman bêlau berwisata udi nam mio.",descriptive
764,"Memang dau tun madêak amên operasi yo adeba dalên têrakhir utuk nam mubêt penyakit dê tun midêp. Tapi sêbênêanê amên itê pêcayo ngen jano dalên dê itê harus manêu mnurut dokter do o itê bi mêlngan penyakit o dewek. Ade pao tun igok mot mên jano sêbilai utuk nam mok kêputusan do ba dê têtiko bakêa têmaêak jijai penyakit dê ade ngen tun o, kêrno dau têtiko dê nekernê misalnê ade dê madêak nam mubêt ngen coa perlu operasi, dio si têmotoa ade pao sapêi bêtaun-taun manêu bubêt yo kêrno coa lok operasi yo, makonê amên coa ade ubêak gacangba mok keputusan mêak sapêi pênyakit nak awok o tamêak parah trus utuk belek mubêt igai ngen ao operasi yo nano do o bi têmasuk têlat, trus utuk resikonê kulo lêbiak lai igai kuni waktau pertamo amên itê langsung operasi.",expository
135,"Cet itê têmi uk istilah motel, mungkin dau kuni itê ati namên beda hotel ngen motel. Motel adeba jenis penginapan dê biasonê cuma utuk dêmalêm duai. Motel asalnê kuni Baso Inggris Motorist  Hotel adeba jenis hotel dê kên lola utuk mlayan tamu transit. Nak lêm konsep motel menurut Wikipedia, tamu dêtêmalêm adeba tun dê nak lêm perjalanan dê perlu pnan istirahat sementaro, sêbênêanê antaro hotel ngen motel coa uak beda kerno sêsamo pnan têmalêm. Tapi khususnê hotel bi jelas fasilitasnê cukup, biasonê muloi kuni kêkêmuk sapêi fasilitas parkir cukup libêa. Sedangkan motel biasonê dau nak penger dalên ngen fasilitasnê sederhano.",argumentative
635,"Mêlwên o kulo adeba olah raga dê uku snang kuni titik, utuk olah raga yo sêbênêanê amên itê dê tingêa nak sadêi-sadêi dê paok ngen biyoa lai jano danêu mudêak itê lok manêunê. Awêi sadêi keme do o paok ngen biyoa lai danêu kulo ade nak di, makonê amên nak sadêi keme muloi kuni titik bi nam mêlwên kêrno bêbilai paok ngen biyoa. Utuk itê dê nak kota uyo kulo bi dau tun made kulam renang, tapi utuk nak kulam renang yo itê mêstai ngasên jijai utuk bêlajêa olah raga yo agok terbatas. Mêlwên yo luyên kuni olah raga itê harusnê mêstai nam, kêrno itê coa bakêa namên têngen kêpacok tê yo itê bakêa makêi, amên nam usahoba mêak coa nam mêlwên.",persuasive
245,"Awêi ipê asainê têmau barang dê bi nyêp pêpuluak taun ? jibêak igai dê bi dêpuluak taun, barang dê têmau kêkêdau bilai bae bi mujua nyên. Awêi crito têmua dupên dê bi pêpuluak taun nyêp nak biyoa lai dê nyêp duai puluak taun dê sudo, do o nding nelayan nak Austria dê jêmaing dupetnê dewek dê bi an nyêp. Nêbaco nak Boredpanda, dupet o kêno jaing pas jaing kannê tênarik, memang betuk dupêt o bi cigai awêi bêl o igai kêrno bi an tênêm biyoa ngen luluk, bahan dupet o coa ajua, tapi bêtuknê gi namên amên do o dupet dê jêma ing o.",argumentative
125,"Gennê media sosial jano bae itê lok mêsoa bakêa mudêak itê têmau. Muloi kuni pnan mukmêi dê padek, hotel baês, pnan wisata dê asik kutê nam itê mêsoa nak media sosial. Awêi ade pnan dê gidong rami Embung Kledung têmawêa wisata danêu buatan dê ade nak pnan lêkat, udaronê sêngok ngen pemandangan ijo dê ade dê bakêa mênêa itê nyap kulo, itê kulo nam kêmliak pemandangan têbo ndau Sindoro Sumbing kuni gardu pandang ngen ayunan gatung. Luyên kuni o Embung Kledung gunonê utuk têmapung biyoa ujên. Amên gidong kemarau, Embung Kledung yo nakêi tun kulo utuk pengairan ngen kebutuhan bêbilai tun dê pa ok nak di.",argumentative
828,"Perusahaan lok si lai jano titik, nak lémné ade bagian-bagian utuk manéu tugas pokok ngen dé luyénné manéu tugas luyén. Ade peranan dé nam manéu tugas do o genné pekérjo kator. Pekérjo kator biasoné manéu kuté aktifitas utuk kémopoa data, cématet, mengolah, ngen maik. Kérjo o si manéu supayo kuté dé ade hubungan ngen perusahaan nam panéu lacéa awéi ipé klok perusahan. Mnurut IdeTimes tun dé kérjo nak kator jano adeba pekérjo dé manéu kérjo managerial, profesional jano dé matur administrasi dé kénréjo nak kator. Biasoné pekérjo kator o murus tugas-tugas dé ade kaitanné ngen managemen bisnis, pemasaran, tehnologi informasi ngen akademis. Luyén kuni dapét gajai tip bulén pekérjo kator kulo dapét fasilitas awéi ruangan dé nyaman ngen kuté fasilitasné, ngen ade kulo kendaraan.",argumentative
193,"Uku amên ngewea o memang hobi nê nak laut, amên nak kulam awê kêkuwat dau têtiko uku kulo notoa, kêrno memang hobiku ngewea mako têtiko amên gidong malas moi laut amên ade dê majok moi kulam jijaiba utuk mpas canau. Ade nak paok pnan keme tingêa tip bilai o rami tun ngewea, nak di ade kan mas, kan nila ngen kan patin. Uku biasonê amên coa nak kulam mas bi pasêt nak kulam patin, dêbat yo uku mok kan patin bae amên nadêak dê têmuan kulam kannê bi lêlai bênêknê dêkilo minas. Bilai o ade abiak lêmo likup uku min belek kan patin, kêbênêknê rêrato dêkilo têngêak do. Kan yo amên uku dê galoknê kênsok pindang jano kênsok pepes dê agok pêlgiak.",descriptive
222,"Kuni asea tabunganku uku têmukua uku têmukua stom dêbi an uku lok, jijai stom dê tênukuaku o jenisnê memang agok luyên. Stom yo uku dapêt kuni kuwatku stom dê padêaknê ja ang kêluwêa, kêrno si coa makêi ngen si kulo namên amên uku perlu stom dê model si têmuan o jijai si têmawêa ngen uku. Stom yo stom double cabin minyoknê solar, si têmukua stom yo ade kêkiro duai taun, kerno stom yo memang terawat ngen kêtennê gi bêlau kulo makonê uku lok, do igai utuk gonê si minoi coa si la ang igê, uyo bi ade duai bulên uku makêi stom yo alhamdulillah gi asai makêi stom bêlaunê.",descriptive
543,"Emosi o coa si cuma mêngiak ngen sedih, kanyo itê mênilai emosi adeba hal dê coa baik, amên emosi o coa si cuma duai perasaan nano tapi lêbiak moi pola reaksi dê mênêa prêngoi tun dê gênuno nak lêm madêp hal dê nadêp tun o. Emosi nam kulo itê madêak asai dê itê mêding nak lêm awok tê, misalnê emosi snang. Emosi snang pas itê dapêt hadiah awêi waktau uku dapêt hadiah kuni kêrjo baik dê uku manêu sêlamo dê taun, haiah dê uku têmimo coa sêbêrapo tapi ade tai dê lai utuk kêrjo dê uku sêmudo. Brasea kêrjo dê uku sêmudo o dê mênêa uku snang ngen têmamêak sêmangatku utuk lêbiak baik igai nak lêm kêrjo i o kulo ngen utuk nam têmikêt cao kêjoku moi mukonê.",expository
143,"Ade dau mêcêm transportasi, ade kulo transportasi gennê delman. Delman o alat transportasi betuknê awêi datai ruda duai dê têmariknê kudo. Kudo kuni bêl o cet tun makêi tênagonê jijai kuat tun bêbilai ade kulo tun makêi utuk kêrjo ade kulo khusus utuk têmarik datai. Biasonê ade pnan wisata dê dau makêi delman utuk sniwo ngen wisatawan. Wisatawan nam kêliling kêmliak kutê pnan wisata ngen têmêngêk dêlman yo, dio kulo mênêa wisatawan dapêt pêngalaman bêlau kêrno coa kutê pnan wisata dê makêi delman. Jijai delman yo dê mudêak itê têmau nak pan wisata dê nak Jawai awêi Jogjakarta, Jawai Timur ngen Jawai Barat.",descriptive
246,"Kronologi kêjijai dê uku mêding kêkêdau taun dê sudo, pas kêlnyêp hand phone nak Bandara. Waktau o uku ngen kêkuwat gidong sêsiap lok lalau moi Denpasar Bali lok magêa rapat kantor. Kêrno bordingnê gi an uku ngên kêkuwat chek in kunyau keme nam ngupi ngen ngênguta kilêak nak luwêa Bandara. Pas gidong chek in uku tingêt mpek hand phone nak mija chek in trus cigai tingt mok igai. Kuang lêbiak duai menit hand phoneku bi nyêp, uku agok bingung trus uku minoi tutung petugas utuk kêmliak cctv Bandara, ternyato kten di o amên ade mêmêi dê mok hand phoneku uku magêa mêmêi o lok minoi ca o baik hand phoneku trus si kêmulang hand phoneku ngen alasan sakonê hand phonenê. Jijai sudo o uku lêbiak teliti igai amên lalau moi ipê-ipê.",expository
670,"Uku o amên kêmliak tun gidong olah raga ipê igai olah raga o uku kulo snang, biasonê uku galok milêm walau têgoa coma utuk kêmluwêa eteng didik. Ade waktau o uku pas gidong gabok pnan sêpasuakku, si nak belek umêaknê o ade lapangan badminton, pas uku kini si gi rami gidong main ngen tun paok umêaknê, uku lajau ba moi bêlakang kêmliak api pao dê main. Coa an uku têmoton têbo o ade dê bi payêak lok minoi gitêi dê main, sêpasuakku o mêluak uku tu un main, tapi uku coa makêi sêrwêa khusus olah raga, kêrno coa ade dê lok gêmitêi dê main o akhirnê têpakso uku dê gêmitêi, coa an main uku kêrno kêbiak serunê uku coa sadar amên uku makêi sêrwêa biaso. Têtibo ade suaro sreet uku têkanjêt ruponê sêruwêa dê uku makêi sgit, mujuanê coa sêgit pisok. Utuk itê dê biaso olah raga jano bae mêak cêcubo amên coa makêi sêrwêa dê khusus olah raga, têtiko itê coa sadar amên itê makêi sêrwêa biaso.",persuasive
929,"Mêak madêak padek sêmido bnatang nak dasêi amên itê coa rajin mrawatnê, sebab amên itê malas utuk mrawat bnatang o dê pertamo umêak tê jijai kotor ngen mon kidek kuni têinê, do o bakêa jijai masalah utuk keluargo tê ngen mungkin tetanggo tê. Barêak itê sêmido kucing do o tip pueng ngen pêlbêak do o itê mêstai mêrsih têi ngen kêungnê. Amên coa o do o dê bakêa mênêa itê coa nyaman ngen mon kuni têi kucing o. Utuk nam sêmido bnatang dê itê snang o kulo dêdêbat itê mênai bnatang o kunyau coa kêmo kulo, amên uku galok do o kucingku  uku mênainê tip duai bilai dêbat, jijai awoknê kulo coa kêmluwêa mon coa padek.",expository
974,"Mêak sako padek snutok mêmêi dê namên itê salêak masuk toilet, uku bi mêding snutok mêmêi kêrno pêrnêak salêak masuk, kêrno coa kêmliak kilêak makonê jijai salêak masuk toilet. Dê cet itê salêak masuk toilet o amên ndingku pertamo kêrno itê bi cigai taên lok mênyêak jano lok mising, kê duai kêrno gêgulut oba itê cigai kêmliak toilet ipê dê nasuk tê, nak pekeran tê dê pêtingnê nam gacang sapêi toilet. Utuk milok mêak sapêi salêak masuk o mako itê kuni ku uak lok kêmliak niên dê dipêtoilet utuk slawêi ngen dê dipê utuk sêmanêi. Biasonê nak das bang do o ade gambar jano bi tênulis, amên dê baiknê kuni ku uak do o bi kten jijai itê bi namên lok masuk dê dipê. Tapi ade kulo têtiko si mpek gambar jano tulsan o titik jijai itê ku ang tulês nyên utuk nam mbisonê. ",expository
100,"Uku memang hobi ngewea, jijai kuwatku gennê Hendra ruponê umêaknê nak sadêinê o pa ok laut. Pas si majok uku nadêaknê amên lok ngewea nak pnannê padek, keme lalau moi mini agok auk ndingku skitar pat jam têmingia stom baru sapêi, coa an nguta sudo ngupi keme lalau moi blakang umêaknê coa si uak kêkira têlau otos metes bi laut, nak di kulo pnan tun mêto soalnê agok rami tapi masuknê coa mngasên api bae lok mini nam Cuma stom ati nam masuk Cuma motor bae, kuni biding o keke têmingia biduk moi agok têngêak mêsoa pnan ngewea, pemandangannê bas niên umoknê agok lai kêrno biding laut lepas, amên kan agok dau ba tapi sayangne amên kênliakku Cuma stom bae coa nam masuk, amên nam uku yakin pnan yo dau tun magêa.",narrative
453,"Agamo Buddha adeba agamo dê pao tun Indonesia agamo yo. Waisak adeba bilai rayonê. Bilai rayo Waisak biasonê nêrayo nak bulên Mei ngen tangêa dê coa si srai tip atunnê. Ade dau acara dê nanêu tun Buddha ayok bilai Waisak antaronê meditasi, kebaktian ngen pindapitta. Nak Indonesia umat Buddha biasonê rayo Waisak ngen festival lampion dê nade nak Candi Borobudur. Tradisi Umat Buddha rayo nak Candi Borobudur jak sêmbilan belas duai puluak sêmbilan. Rayo yo muloi ngen kirab opoi abadi mrapen ngen biyoa suci umbul Jumpit kuni candi Mendut moi candi Borobudur, sapêi nak candi Borobudur umat Buddha têmot nak altar dê ade nak latêt candi ngen manêu meditasi ngen coa Anjali dê tainê têmakup kêduai tangên nak dado dê jijai tando penghormatan.",descriptive
365,"Dau kuni itê dê bi mêding ade pengalaman dê mênêa itê kêmbiak sedihnê, amên mnurutku itê buliak bae mêding asai o tapi itê kulo harus nam mukok pekeran kunya itê coa an igê mêding asai o. Amên dê ndingku kuni itê bogoa meker do o bae, lêbiak baik itê manêu idup yo nangêp bae itê muloi igai, dê bi sudo o itê mok jijai pembelajaran utuk itê moi muko. Bareak uku pêrnêak coa ade jêjano waktau anok gi têtitik, mungkin ca o ku makêi caci dê ade o salêak, jijai uku mubêak cao an o ngen cao dê mnurutku nak mubêak mêak sapêi têjijai igai ngen uku. ",argumentative
22,"Ade juadêak gen nê putu ayu, juadêak yo asal nê kuni Jawai Têngêak, juadêak yo bahan nê kuni gêlpung gêndum cênapua ngen satên, mako asai nê agok gmuk tênamêak ngen dawên pandên kunyau um, ca o mênêa nê bi lok si srai ngen mênêa bolu, cuma amên mênêa bolu coa makêi pandên, amên dê dio do o ba jijai ciri juadêak yo kerno mon pandên o. Dê têmamêak baês nê igai juadêak yo nak das nê nêpek nyoa narut, jijai kten juadêak nê  ijo nak das nê ade putiak.Kêmliak juadêak yo ba dê mênêa sliro itê lok cmubo muk, biasonê amên bi muk do lok duai, jijai coa tingêt bdan, kerno memang asainê padek.",descriptive
274,"BTS o adeba do group musik K-pop dê terkenal ngen musik maderen. BTS o adeba Bangtan Boys, kutê dê galok musik Korea bi pasêt namên ngen gruop yo, awêi sênyar nak Liputan6.com, BTS o muloi tangêa têlau bêlas Juni duai rubau telau bêlas, walau tujuak tun dê nak klompok o harus nam manêu kêkêdau proses bêtaun-taun sapêi BTS jijai group nomor satu nak Korea.Coa si cuma terkenal nak Korea bae tapi nak Indonesia kulo group yo bi terkenal sapêi uku kulo jêmijai group yo idolaku. Pas BTS ade konser nak Jakarta uku sêngajo lalau moi kêmliak konser o, uku sêngajo mok tiket Vvip ngen dapêt pnan têmot nak paling muko supayo uku dapêt nam salaman ngen foto spok têbo o.",argumentative
162,"Aktivitas bêbilai ngen kêrjo do o bae nam mênêa itê jêmau. Kêrjo rutin dê tip bilai o têtiko mênêa itê miliak lalu mto amên gidong libur utuk kêmaên kêpayêak. Mto ngen keluargo jijai kegiatan dê pas utuk mêlnyêp kêpayêak, coa si cuma do o bae dau kulo manfaat dê itê dapêt pas gidong mto ngen keluargo. Manfaat mto ngen keluargo yo têmamêak kenangan, mêlnyêp stres, pekeran  lêbiak têbkok ngen têmamêk asai snang. Mabis waktau mto ngen keluargo srai bae itê mênêa kênangan ngen tun dê itê sayang. Cet Mto barêak yo ngen keluargo kulo jijai kucai bakêa mênêa itê ngen keluargo snang. ",descriptive
144,"Ade pa o wisatawan nak Indonesia gi masiak gêmuno delman utuk alat transportasi wisata utuk kêliling nak obyek wisata awêi nak Parangtritis. Parangtritis sapêi uyo gimasiak makêi delman jijai andalanê utuk êmliling biding laut. Mnurut sejarahnê delman asalnê kuni gen Ir.Charles Theodore Deelman. Si o adeba insinyur ahli irigasi dê têmuan bengkel bêsai nak biding laut Batavia dê uyo bi têgen Jakarta. Pertamonê delman gênuno utuk makut ngen maliak barang kuni do pnan moi pnan luyên, uyo delman bi jijai alat transportasi. Alat transportasi delman yo tun madêaknê luyên pnan luyên ca o madêak, amên nak Sunda tun madêaknê kretek amên nak Jawai tun madêak dokar jano andong.",argumentative
285,"Nikêak o adeba utuk min hubungan tunduai dê luyên moi arah dê lêbiak serius igai. Modal ngen atêi dê bi klop ngen caci kulo, bêduai bi merencano utuk nikêak, nikêak o aadeba mêkêt janjai tun duai utuk idup bêsamo ngen harapan jijai kêluargo dê harmonis. Merdeka.com lêm artikelnê madeak amên nikêak o adeba waktau lêm kondisi dê resmi ngen nam jêijai do kêluargo lai baik kuni kêluargo sêmanêi ngen dê sêlawêi, utuk tip pasangan dê mêkêt janjai utuk jijai dua kramin ngen harapan mênêa kêlaurgo dê bahagia. Nikêak kulo jijai do bagian kuni idup bêbilai antaro bêduai ngen harapan nam bêtaên idup bêsamo.",argumentative
88,"Anok adeba anugerah kuni Tuhan, itê slaku tun tuai betanggung jawab ngen pertumbuhan i o kulo utuk maso moi mukonê. Uyo dau titik coa galok muk sayuran, titik biasonê sêmerek sayuran amên ade nak dulangnê, amên itê coa mbiaso kuni awal sabên nê titk ngêlai ngen ku ang vitamin jano gizi dê kuni sayuran. Nak lêm sayuran dau kandungan nutrisi ngen gizi dê peting nyên utuk titik. Manfaat sayuran utuk titik dau, dau refrensi masalah sayuran utuk titik nam nê akses nak download Halodoc. Dio kêkêdau manfaat utuk titik, pertamo têmulung mênuak nutrisi, têmulung kêmu ang awok gemuk, merangsang kesehatan pencernaan, têmulung sehatnê têlan ngen dê luyênnê.",persuasive
392,"Idup su ang o coa ade dê baiknê, bêl o uku mêding asainê kutê coa tau kêbaik. Lok mukmêi mênyu ang, kêlmên kulo mênyu ang, makonê uku waktau mênyu ang cet ba nguta nak luwêa ngen kêkuwat, amên bi ngêding stêkuk baru belek mdasêi. Uku mênyu ang o bêl o kêrno tun dasêiku lalau coa ngadêak, uku klalok nyên amên lalu uku coa namên, coa ku gi bakêa dêmapêt coa kêrno pertamo lalau coa ngadêak, kêduai mot uku dêmapêt coa bakêa uku dêmapêt. Uku coa pêrnêak musir ipê igai mêngiak, amên si ade klalok ngen uku mêstainê si madêak jijai uku kulo namên jano klaloknê. Amên dêdiêm bae bêratai si bi cigai lok ngen uku. Utuk pertamo memang uku mêding sedih mênyu ang, tapi êan cigai ku lok meker igê, ipê igai uku kulo murus anokku dê gi masiak sêkulah. ",descriptive
237,"Têkanjêt asai coa pecayo têmi uk amên si dapêt umêak bêlau hadiah undian kuni WOW Smart Fren. Kêrno satpam honoren dê kêrjo nak Sekolah Menengah Negeri 2 (SMPN 2) Dukuh Turi, Tegal yo memang ati têmuan umêak kan yo, si ngen keluargonê gi masiak tingêak ngen tun tuai nê. Si bi an simiak têmuan umêak dewek, tapi ati nam têmukua umêak kerno si ati nam nabung gajainê gênêp ba utuk kêmuk bae. Makonê baginê asai coa gi tukuak umêak ngen gajainê dê gi titik tapi si slalu bersyukur ngen cet du o. Dêbat yo du o nê kênabul Tuhan, utuk nam dapêt umêak liwêt hadiah utama kuni gebyar WOW Smart Fren.",expository
475,"Nak Jang pnan keme luyên kulo umêak adatnê, amên nak pnan keme Jang gen umêak adatnê Umêak Potong Jang, umêak yo kulo bêtuknê umêak panggung ngen bahan kuni kiyêu. Uyo bi agok saro itê lok têmau umêak adat yo, kêrno uyo utuk bahannê bi saro dê niênnê bi dau umêak bêton, tun dau bi ja ang makêi kiyêu. Umêak Potong Jang yo nak sadêi keme bae mungkin gi ade kêkiro dêpuluak buwêak umêak, umêak yo mungkin bi botos taun omornê kêrno coa pêrnêak kosong makonê ngut uyo umêak yo gi kêtên baês do igai kêrno waktau mênêa bêl o kiyêunê bêbênêa kiyêu dê baês ngen tuai kulo. Uku pêrnêak têmnai utuk bahan kiyêunê makêi kiyêu jano, ruponê kutê umêak Adat Potong Jang yo bêl o makêi kiyêu matiak dê paling tuai, barêak umêak sêbêiku o ukuran tujuak kilai pat belas cuma makêi kiyêu matiak dêpun.",narrative
737,"Pas itê ade trauma dê pasêtnê têsikso ngen emosi, tingêt ngen dê pêrnêak mênêa sabên makonê jijai gêmangau idup bêbilai. Trauma dê pêrnêak nêding awêi pas kêmliak bencana alam, bencana alam dê têmimoa truma utuk dê mêding bancana o. Bencana alam dê pêrnêak nding o adeba ujên dê ês trus pitok têbên do o jijai truma utuk dê mêding, coa si do o bae nam kulo jijai coa nam tidua akhirnê sapêi depresi. Trauma kêrno bencana pitok têbên o jêmijai têgangau ngen emosi, walau bencana o bi an têjijai tapi gi masiak traso ngut ba uyo, ipê igai amên ujên dê ês dê coa bêbêdan do o mênêa cigai nam tidua. Trauma yo coa gi bakêa nyêp i o bae tapi harus nubêt supayo asai trauma o nam pêpêlan nyêp. ",descriptive
881,"Dau penemuan-penemuan dê nam itê namên kuni dau artikel, ngen penemuan o ngut uyo daau manfaatnê. Penemuan dê sapêi uyo itê makêi do o televisi, cubo mbayang amên coa si televisi, itê coa nam kêmliak hiburan ngen informasi kuni kutê dê ade nak dênio. Ade do tun dê têgen John Logie Baird, si o insinyur listrik dê asalnê kuno Scotlandia. Gennê tun kênal jijai pertamo dê mênêa sistim kêrjo televisi. Bêl o televisi gi ati ade warnonê gimasiak hitam putih tapi nak tangên tun dê jênius televisi o jijai ade warnonê. Pertamonê si cuma hobi kêkutik alat-alat sederhano dê bakêa jijai televisi. ",narrative
381,"Ade do igai kuwatku dê cigai tingêa paok ngen pnanku, si tun Plimang kêrjo nak PTP, waktau umêaknê gi paok umêak keme si kulo gesea tip malêm têmau, amên coa si moi umêakku uku dê moi umêaknê. Genne Suhaili tunnê gi agok uai kuni ukuba, si naliak tun kulo kêrjonê uak moi Kalimantan, uku ngen si yo biasonê makêi baso Plimang, jijai si mangêp uku sêpasuak paoknê, waktau si baliak dê mênêa uku sedih o kêrno keme amên nguta klop amên ade rencano jano bae biasonê keme tukar pekeran bêduai, do igai slamo bêkuwat ngen si keme coa pêrnêak bêlisiak faham, dê niênnê keme saling mêgo.",narrative
287,"Asuakku dê pisêt nikêak nak Bogor, keme dêkeluargo lalau moi mini. Pas dêbilai ayok nikêak keme kutê bi sapêi nak Bogor, nak ade dau sêpasuakku kutênê majok keme têmujau umêaknê, smudonê keme spakat têmujau umêak dê paling tuai keme têmalêm nak di. Pueng mênnê keme rêrami  moi pnan bakêa stuang asuakku utuk acara nikêaknê, abiak jam dêpuluak akad nikêaknê tênrus ngen ade acara lêluyênnê sapêi têngêak bilai. Kêkiro jam pat pêlbêak keme pamit belek ngen atêi snang kêrno acaranê lacêa ngen keme kulo bi tamêak keluargo bêlau igai. Nak umêak sêpasuak keme kulo keme made acara didik utuk bêsyukur magêa Tuhan kêrno bi nêlêi kesehatan ngen asai snang nak atêi keme. Uku mêsên nyên ngen itê dau yo utuk nam wêawit bêsyukur ngen jano bae dê itê mêding.",expository
504,"Nak Padang jano Sumatera Barat alat musik tradisional kulo dau mêcêmnê. Barêak saluang gen alat yo bi lok srai ngen suling cuma beda cao sêmaêinê. Amên suling o pnan itê têmyup memang nêa gromongnê, amên saluang yo coa jijai têmyupnê kuni gromong lai nak das o ba. Utuk itê dê ati namên alat musik tradisional dê dio amên kêmliak bi pasêtba itê agok bungung awêi ipê cao sêmaêinê. Tapi amên itê bi pêrnêak kêmliak baru itê namên caonê tapi utuk itê nam makêi sapêi baês saêinê do o itê perlu bêlajêa agok an amên ati nam suling, amên bi nam sêmaêi suling tingêa itê bêlajêa cao kemluwêa sêinê bae amên lubang utuk iramanê do o bi lok srai ngen suling.",descriptive
542,"Uku pêrnêak mêding têkanjêt dapêt hadiah, sêbênêanê uku coa peker igê bakêa dapêt hadiah o ngen cigaiku tingêt kulo. Têtibo uku dapêt telepon madêak uku dapêt hadiah o baru uku tingêt amên uku pêrnêak mpek undian waktau uku pêrnêaak bêlanjo nak supermerket o. Amên nadêakku  supermarket dê galok mênêa undian yo dê padeknê mêak cuma dê taun dêbat, amên memang rami nam bae si made dêtaun duai kilai, kêrno ngen cao yo nam têmamêak dau tun dê lom bêlanjo nak di soalnê kalau ade harapan dapêt mênang undian. Dê ndingku waktau dapêt o dê niênnê kêrno bi jêrkai ku mungkin kulo dau dê mpek nak kutak o kuponnê dê lêbiak dau kuni uku, kêrno ati jêrkai jijai coa dapêt.",argumentative
388,"Itê coa namên têngên itê nam spok kêkuwat jano tun tuai ngen kêdau kê an kulo itê nam sêsamo. Awêi uku dê bi pêrnêak mêding pa ok, tib bilai têmau, bi asai sêpasuak kulo coa ku mbayang amên si gi bakêa lalau uak kuniku. Pertamo uku ngêding nyên sedih kêrno si baliak o, tapi êan uku biaso igai kêrno uku meker baik kulo utuknê kêrno kuwatku o baliak si dapêt kulo pengalaman bêlau igai ipê igai nak kêrjo ini si kênek pakêtnê. Amên ade kuwat tê dê barêak yo cuckup itê dêmuo bae kunyai si nak pnan bêlau nam lêbiak maju igai ngen keluargonê sehat, do igai itê mêak mutus hubangan tê ngen si amên nam tip ade waktau itê sêmpêt mubung têmnai kabar supayo asai inau o nam itê mpas.",persuasive
639,"Nak lêm itê manêu olah raga mêak kêmliak dê gacang dapêt eteng jano coanê tapi itê harus nam miliak dê dipê dê sêsuoi ngen owak jano omor tê. Ade kulo dê galok makso utuk olah raga tapi bi cigai sêsuoi ngen awoknê, mnurutku utuk olah raga yo kêsoaba dê lêlêngan bae jibêak makso dê bêbênêk, dê pêtingnê itê nam gêmrok awok tip bilai usaho amên nam pueng bilai itê manêu kêkiro têlau puluak mênit bae. Ngen itê cet manêu o êan coa ngêding dio bi awêi wajib utuk tê manêu, dau olah raga dê lêlêngan nam itê manêu têngen klok, awêi snam nak dasêi, ngêngacap nak glung umêak, jano panêu kliling gang bae do o bi padek ngen coa si bênêk igê itê manêu.",expository
819,"Awit itê kêmliak nak brita amên dau kendaraan dê cêlako o rrato kêrno rem coa makên, rem yo vital utuk kendaraan iê igai kendaraan tê o têmasuk kendaraan bi tuai. Sêbênêanê utuk kendaraan lok si bi tuai jano kendaraan bêlau itê mêak lajau pêcayo bae ngen gennê rem, makonê utuk itê dê ade kendaraan lok si stom jano motor itê lok têatêi ngen kendaraan dê itê awit min yo, amên si kendaraan bêlau jijai ba tip mingau itê mêstai mrikso jano rem jano arêak lêlapunê, amên kendaraan tê o bi tuai amên nam tip ayok lalau itê mêstai mrikso kilêak, mêak bi têjijai baru itê lok mênêa.",expository
74,"Uyo zaman bi bêkêmbang dau alat ngêsok dê makêi listrik, supayo lêbiak mudêak utuk ngêsok. Misalnê ade do alat bae dê nam kêmsok kêkêdau gen pa o lok kênsok, uyo dau alat ngêsok bêlau utuk kêmsok mêi lêbiak mudêak awêi rice cooker nak lêm baso jangnê kêmsok mêi. Kêmsok mêi makêi rice cooker yo adeba alat jano mesin dê gênuno utuk kêmsok bêlas jijai mêi makêi listrik. Luyên kuni o rice cooker kulo coa si Cuma utuk kêmsok mêi bae, tapi nam kulo utuk mbus biyoa, kêmsok mie, mbus tênoa  jano ubai kêmnor, nam kulo nakêi mgureng. Makonê dau mêmêi têmuan rice cooker.",argumentative
643,"Pemain bal khususnê pemain Timnas Indonesia do o rêrato favoritku, utuk main nak Indonesia do o ade utuk tê kesempatan nam têmoton langsung moi pnan nak ipê têbo o main. Tapi amên main nak Indonesia dê ku ang baiknê o cao penyelenggaraannê o ku ang aman, kêrno gesea tip tanding ade bae masalah kuni dê tmotonnê. Barêak dê têjijai gi bêbêlau yo dê Nak Malang api itê coa sedih kêmliak kêjadian barêak o. Amên nadêakku utuk nam manêu tanding o kênliak kilêak api lawên api, dio bi namên barêak Arema lok mlawên Persebaya suporternê awêi ipê itê kutê bi namên, gentai si made nak pnan Arema i o kulo amên si made nak Surabaya bi pasêtba jijai masalah ngen suporternê, harusnê si made nak pnan luyên dê uak kuni kota têbo o.",argumentative
69,"Ade kêkêdau alasan gêntai jijai koki adeba profesi dê hebat. Nê baco nak Tho Town Dish, kerjo jijai koki o memang mulia, kêrno koki slalu mênêa tun snang utuk muk hidangan dê padêk. Koki yo bi terlatih ngen mahir nak lên ca o sêmyap kêkêmuk biasonê pokus moi hidangan khusus. Juru utamo ngêsok jano koki nak lêm baso Inggris chef brasal kuni istilah chef de cuisine kuni baso francis tainê dê mêlêi arahan jano keplo dopoa. Chef jano koki yo têmuan kemampuan nak lêm tehnik utuk mênê kêkêmuk dê srai asai nê. Luyên kuni o perlu kulo ade ide kreatif utuk mênêa mênu kêkêmuk dê bêlau, makonê chef jano koki mabis waktaunê utuk cêmubo ngen dopoa jijai laboratoriumnê.",persuasive
897,"Mémécém pényakit dé tétiko ité ngen coa sadar do o ade ngen ité, tétiko kérno ité mangép do o coa si ngeding igé jijai ité coa gle ngen penyakit o. Amén ité méding ade dé ku ang baik ngen awok té padekné gacang ba ité mrikso, méak ité sésio ngen penyakit walau si mnurut té o coa mgangau igé. Penyakit o sébénéané lébiak gacang ité mubét do o lébiak baik, kérno penyakit o ati si parah igé ngen utuk mubétné kulo gi témasuk nam gacang. Méak sapéi bi parah ité baru lok mubét, dau tun sapéi cigai nam témulung igai kérno sakit o bi parah nyén akhirné dau kulo dé lajau méningéa kérno kuni pertamo galok sésio ngen penyakitné.",descriptive
821,"Dau tun manéu usaho ngen mémécém bidangné, awéi uku, ukumanéu usaho nak bidang jaso ngen penjualan. Utuk usahoku yo uku bi nanéuku slamo télau bélas taun, lém waktau o genné usaho bi pasétba ade utung rugai, tapi utukku lém usaho o ité méstai nam dau samo bélajéa kuni pengalaman bébilai ité manéu slamo yo. Amén nak lém usaho jaso adeba do duai dé coa pas ngen itungan té, tp cécoané do o témaméak ité nam lébiak téatéi utuk moi mukoné, amén dé utuk usaho dagangné sébénéané lacéa bae, dé tétiko ménéa agok payéak ité meker o ngen kékuwat dé galok ku ang meker amén si dé mok barang-barang ngen ité, mungkin kérno kuwat jijai dé ade nak pekeranné o coa gi mungkin mnagiak nak di oba ité jijai sébo saléak lok mok keputusan, akhirné ité kulo dé témangung utuk témutup kékuwat o.",narrative
1196,"Dê dau nak luwêa nêgrai makêi coa bladêu ngen rêncano jano kesepakatan yo, do o tun dê bi an midêp sakit bi an kulo bubêt bêtaun-taun coa kaên. Kêrno ade nak luwêa nêgrai o peraturannê buliak mako ayok lok bladêu yo si biasonê mênêa kesepakatan kilêak baik ngen kêluargonê i o kulo ngen dokter dê bakêa têmulung si gacang matêi. Ade cerito smulên gi omor pat belas taun do o si operasi bi belek moi sapêi si mêding jêmau kêrno coa kêkaên sakitnê, jijai si minoi ngen tun tuainê utuk misin si matêi, adê kêkêdau bilai akhirnê tun tuainê mêlêi isin trus minoi dokter utuk mêlêi ubêt sêsuoi ngen kêlok anoknê o.",descriptive
93,"Ade kêkêdau masakan kuni seafood dê padek ngen gacang kêsok. Utuk nam muk kêkêmuk laut biasonê itê moi umêak makan dê ade menu seafood. Dê dau nyênnê adeba cumi, Cumi adeba hewan jenis moluska. Cumi biasonê ade nak agok têngêak biyoa laut makonê cet kulo tun madêak hewan semi pelagis ngen demersal, têtiko kulo cet itê kêmliak nak biding laut ngen nak kêlêm laut sapêi pat otos meter. Betuknê panjang ngen lucuk. Cangkangnê betuknê awêi tukêi, ade dêlapên tangên ngen dua tentakel. Betuk cumi dê padêt bêdaging ade nilai ekonomi. Cumi o asainê awêi babok tapi padek. Ca o kêmsok nê kulo dau mêcêmnê nam gênureng, sênyêp, jano tênumis. Coa si Cuma padek cumi kulo dau kandungan gizi dê lengkap awêi protein, fosfor, kalium ngen kalsium.",descriptive
292,"Nak lêm Islam anok adeba jêrkai kuni Allah SWT, amên Allah bi mêlêi anok do tainê Si bi pêcayo ngen itê utuk itê smido, itê majêa ngen bi pasêtba jêrkai kunya sudo yo anok o nam jijai anok dê sehat, pitar ngen nam têmrus gais tmo kêluargo, makonê tip anok laher itê harusnê snang ngen dau bêsyukur ngen duo dê bêbaik supayo sudo yo anok nam makêt drajat tun tuai. Makonê ba itê jijai tun tuai o harus bêbênêa smido anok muloi kuni titik sapêi si lai, jêmago plepnê, mêsoa pnan sêkulah dê baik, jêmago kmuknê ngen majêa dê bêbaik utuknê.",descriptive
330,"Uku ade kuwat kuni titik keme cet sêsamo sapêi tmat SD, ceritonê si bêl o waktau keme gi kelas duai SD keme lalu gabok moi sawêak coa uak kuni sadêi keme. Kêrno nak palua sawêak di o dau kan jijai keme bi pasêtba min kewea, jijai keme ngewea nak palua biding umai. Kan dê keme dau dapêt o kan sêbdok ngen kan puyu, si amên dapêt kan pasêt si mêngêt ulaunê kunyau matêi, uku madêak jibêak mêngêt têntus bae tapi si coa gabik ngen kecekku. Pas si dapêk kan puyu si mêngêt kêrno kan o liyut jijai masuk ba lêm bibianê trus kêrno kan o tajêm bibianê silêak, uku têmulung mpas kan o kuni bibianê, muloi kuni oba si ngut tuai yo cigai lok muk genne kan puyu.",narrative
1091,"Bêtanêm o amên utuk tun sadêi do o mudêak si manêu kêrno lingkungannê memang tani, tapi amên utuk itê dê ati biaso bêtanêm dio agok saro amên itê coa mlajêa kilêak. Uku waktau bêl o pêrnêak belek msadêi krno nak kota gidong saro msoa kêrjo, jijai abiak duai taun uku nak sadêi, kê an nak sadêi uku cêmubo mukok imo utuk mênêa kêbun, waktau uku rêncano têmanêm kupi. Bi dêtaun nak sadêi kupiku bi tanêm pao kêkiro têngêak kuni imo dê uku mukok, masuk taun kêduai kupi o bi tanêm kutê tapi gi têtitik, jijai utuk nam mêding asea kuni kupi o muloi kuni itê têmanêm do o kêkiro pat taun baru bêbuak. Amên waktau o uku lok mot, mungkin anokku sêkulahnê nak sadêi, kêrno uku kulo coa lok amên anokku sêkulah nak di jijai uku mok keputusan utuk baliak igai moi kota. Kêbunku uku sêmrêak ngen asuakku ngut si bêbuak trus utuk buaknê uku mêluak si dê mok.",narrative
572,"Utuk sêlawêi dê umêak tanggo adeba hal dê wajar amên maêp gacang dapêt anok. Anok adeba dê têmrus silsilah kêluargo, tapi coa utuk kuwatku dê do yo ternyato si ati lok têmuan anok walau si bi umêak tanggo. Dê nekernê o cuma jêmalang karir kêrno mnurtunê amên tênêi lai ngen ade anok do o bakêa mênêa masalah utuk karirnê sudo yo. Pas sanigê yo si mêding jano dê jijai cêciri tun tênêi lai awêi gacang payêak, asai lok mutêak, ade asai gis nak susunê ngen ulau pusuak, cet mênyêak ngen payêak mising. Si mêrikso moi dokter trus dokter madêak amên si tênêi lai, si têkanjêt kêrno si ati siap têmuan anok, tapi pas bi nêlêi nasehat kuni kêkuwatnê ngen konsultasi moi psikiater kêrno pêi tênêi lai o adeba maso dê harus jênago kêrno doa adeba awal jijainê janin.Si êan akhirnê lok têimo kulo ipê igai dapêt dukungan kuni smatennê dê sêbênêanê bi siap ngen snang amên si ade anok.",argumentative
185,"Awêi tênulis nak The Tohoku Journal Of Experiment Medicine tawai nam kêmuang kadar hormon stres, awêi kortisol ngen epinefrin. Film nam jijai sarana rileksasi dê nam mubêak suasano atêi ngen nam kulo milok jano kêmuang depresi. Têmoton film komedi nam mpas hormon snang awêi serotin ngen mênêi itê nam lêbiak nyaman. Jijai walau tawai o coa si ubêt dê paling baik, tapi tawai yo nam mêlêi manfaat dê lêbiak baik utuk mental ngen fisik kêrno cet tawai dê itê mênêa. Nak lêm study taun 2008 dê kênluwêa American Phycological Society, dau peneliti têmau amên tawai o nam têmuun têlau kadar hormon.",argumentative
289,"Nikêak o adeba do ibadah, amên nak lêm Islam tun dê bi dewasa do igai bi mampu utuk nam idup umêak tanggo, bi ade asea tip bulên mako si o harus meker utuk nikêak, nikêak o adeba sunnah nak lêm Islam, sunnah o adeba ibadah,tip ibadah o tujaunê bi pasêtba magêa Tuhan. Bi wajarba tip usaho utuk dapêt citoNê o harus itê madêp ngen asai snang. Mnurut Anggun Prameswari, nikêak o dêbat somor idup ngen pasangan dê niliak o adeba pasangan sapêi matêi, salêak jano bênêa do o pasangannu. Elbert Hubbard madêak amên persaratan utuk tip nikêak dê mênêa snang adeba iman ngen kepercayaan. ",persuasive
640,"Dau dê nam itê manêu utuk olah raga lêngan nak dasêi, uku uyo omor bi lêmo puluak taun lêbiak Alhamdulillah amên awok gi ngêding sehat. Têtiko kêkuwat coa pêcayo amên uku madêak omorku bi lmo puluak taun lêbiak, kucainê ngen uku adeba tip bilai uku usaho nam kêmluwêa eteng walau si didik. Jijai luyên kuni olah raga lêngan yo nano uku kulo galok mênêa kesibukan ngen mêrsih umêak jano mukut glung umêak, ipê igai uyo uku kulo muloi têtanêm nak blakang umêak ngen uku mênêa kesibukanku barêak o coa ngêding do oba bi masuk olah raga utukku. Amên ku ang pêcayo buliak ba cêmubo dê awêi uku manêu bêbilai. Dê niênnê kulo itê cuma mok didik waktau ngen coa gêmangau kêrjo tê.",persuasive
977,"Ade uku mêding selek nyên nak kelas waktau gi nak SMA, uku waktau o biaso galok mêmain amên coa ade guau jano guau ati masuk moi kelas. Kêrno uku kêmliak waktau mlitas kator uku utuk pelajaran keme harusnê bi têko tapi waktau o coa ku kêmliak si ade nak kator. Jijai sudo istirahat o keme kutê masuk kelas, bi agok an keme nak kêlas guau ati masuk kulo, kêrno nekerku guaunê coa bakêa masuk smudonê uku gabok moi kêlas dêpêak keme di kulo ati ade guau, coa an uku nak kelas dêpêak uku belek igai moi kêlas keme têniukku nak kelas keme gi masiak ribut, lêm pekeranku guau keme ati masuk. Jijai uku nguta ngên kakok kelas keme nak luwêa kelas keme, ade kêkiro têngêak jam ba uku nak luwêa kelas, têtibo guau keme kêluwêa kuni kelas mêluak uku masuk trus mêluak uku je nak muko kêlas, ruponê guau keme bi kuni nano bi ade nak kelas coa uku namên. Kêrno guau dê mritêak têpakso ba uku je nak muko kêlas ngen mêding asai selek, kêmliak barêak o kutê kêkuwat nak kêlas tawai kêrno uku kêno nukum guau.",descriptive
919,"Dau cao utuk tun dê galok mabuk perjalanan mêak sapêi mabuk trus mutêak nak lêm stom, kêpêa jano petbang. Utuk milok itê mabuk o, abiak têngêak jam ayok itê muloi brakat itê muk ubêt mabuk dê dau tun jêmuwoa, sudo o mêak dau igê mêmuk awêi mukmêi jano muk dê lêluyên, amên nam cukup muk biyoa bae mêak sapêi tênêi gruak. Auba amên tun dê nak iding tê coa jijik kêmliak itê mabuk trus mutêak, amên si tunnê jijik do o itê dê coa padêk asainê, ade asai selek ngen tun o. Luyên kuni muk ubêt o nano mêak coa min ubêt luyên awêi minyok kayu putih, balsem jano minyok angin utuk jêjago amên tênêi tê coa baik asai.",expository
84,"Banyuwangi dau tun namên kuni di dau asea lemeu dê paling dau nak Jawai Timur. Lemeu siam kuni Banyuwangi yo bi dau tun kenal kulo sapêi luwa negrai, lemeu siam yo asainê mis ngen dau kandungan biyoa, kalêaknê mipis mudêak kêmkoknê do o ba ciri kuni lemeu yo, ukurannv agok titik dêbaning ngen lemeu keprok buaknê bulêt kalêaknê warno ijo agok kuning, kêrno ciri khas nê o ba lemeu siam Banyuwangi jijai pavorit ngen dau tun galok, coa saro tun amên lok mêsoa lemeu yo nak toko buak jano mall jano pasar tradisional. Menurut Agus Ali Maksum, suplier holtikultura asal sadêi Jajag Kecamatan Gambira madêak bi kuni lêmo taun si made lemeu siam Banyuwangi utuk distributor Jawai ngen Bali, muloi kuni Hero supermarket, Mall Asia Plaza, sapêi Tiara Dewata Bali.",argumentative
1003,"Amên itê coa lok selek kêrno awok tê kêmon, harusnê itê ayok lalau ipê igai lok têmau tun dau itê mêstai lok bersih awok tê ngen makêi minyok um. Dau têtiko tun coa meker barêak yo, mungkin kêrno coa biaso makêi minyok um jano memang tunnê dê gumok. Mnurutku utuk nam jêmago awok mêak sapêi itê selek kêrno nino tun itê harus melek moi awok tê kilêak, awêi ipê amên itê sêmnok mon ku ang baik kuni awok tun luyên nak iding tê, barêak oba asainê ngen tun amên awok tê dê kêmon. Memang ba mungkin utuk têmukua minyok um o kêmluwêa caci lok si gonê mudêak jano la ang, tapi amên itê nam jêmago awok mêak sapêi kêmon ngen mênai bêbêrsih bae do o bi cukup utuk nam jêmago awok mêak sapêi kêmon..",argumentative
393,"Amên itê meker mêak an igê sedih amên mênyu ang, bogoa itê meker kulo lajau itê malas lok jêjano. Utuk dêmungau pertamo memang au jijai pekeran, utuk moi mukonê tingêa itênê meker jano lok barêak yo trus jano awêi ipê. Dê agok ngêding o waktau titik dau libur sêkulah, dê lai bi pasêtba ngên kêkuwatnê, dê sêlawêi nak bilik bae, dê pisêt têmalêm pnan sêbêinê. Jijai amên nak dasêi têtiko pekeran moi ipê-ipê, lok têmingêa dasêi sabên anok sêlawêiku coa bina su ang, smudonê paling uku nak muko tv ngut stêkuk. Biasonê amên ade kêrjoku kêlmên bi kênrêjoku kunya pekeran coa bênêk igê.",descriptive
564,"Waktau rayo Idulfitri cet sênpok ngen acara reuni sêkulah, nak itê mingêt maso bêl o waktau sêsamo sêkulah ngen kêkuwat an, mungkin bae kuwat têmot dêbaku jeno kuwat maso titik. Dê nanêu waktau sêsamo bêl o ngen têbo o pasêt nyên dê jijai kênangan dau dê snang walau uyo pnan sêsamo agok uak i o kulo ngen bubêaknê lingkungan sosial, tapi kêkuwat an o pasêt slalu ade, bêsyukur nam dapêt kêkuwat waktau o. Kuwat adeba tun dê ade nak lêm idup tê jibêak sapêi mênêa kêciwo, mgis atêi, ipê igai sapêi mlupo kuwat an kêrno bi ade kuwat bêlau. Pas itê têmau ngen kuwaat an pasêt dau dê bubêak ngen idupnê, ubêaknê o nam bae jijai lêbiak baik jano lêbiak kidek. Utuk jêmago perasoan kuwat an dê uyo lêm idupnê agok saro jibêakba itê sminir ngen kecek dê mênêa si singung, nêaba si snang ngen adenê têmau yo sapêi mêding snang.",persuasive
424,"Nêbai Nuh as jijai nêbai dê do dê utamo sipêt-sipêtnê dê awit cênrito nak Al Quran, coa si do o bae Nêbai Nuh as kulo jijai Nêbai dê ade gelar Ulul Azmi. Nêbaco nak Journal Peningkatan Pembelajaran Rasul Ulul Azmi, Alfi Hikmah ngen Mursidi ( 25:2018 ), Ulu jano Uli tainê têmuan Al Azmi dê tainê tangguh jano tekad dê kuwêt, mako gelar Nêbai Nuh as dê ade gelar Ulul Azmi tainê Nêbai dê têmuan ketangguhan ngen tekd dê kuwêt. Nêbai Nuh as slalu sêmapêi dakwah ngen sopan walau bi dakwah sêlamo sembilan otos lêmo puluak taun, Nêbai Nuh as têp bêsyukur ngen coa sabên madêp kezaliman kaumnê. Nêbai Nuh as têp utuk smadar kaumnê supayo sujud magêa Allah SWT tapi kaum dê zolim coa gle ngen Nêbai Nuh as sapêi ngen têko banjir lai kaum nêbai Nuh as dê berimên kênek moi kêpêa dê coa berimên monot moi umok lai.",argumentative
373,"Waktau uku pêrnêak kêrjo nak perusahaan asing nak taun sembilan bêlas sembilan puluak num, uku tugas nak proyek mênêa pabrik gulo nak Lampung. Ade abiak dêtaun uku kêrjo bosku madêak ngen uku mêluak mêtes tun bêlau dê bakêa tênimo kêrjo nak pnan keme jijai supir. Jijai waktau tes o dê uku utamo dê nam baso Inggris, ngen têmat SMA minimal dêniênnê harus ade SIM dê gi aktif.Jijai bilai o ade tun lêmo dê milêm tes, mêmêcêm tun muloi kuni uai sapêi ade kulo dê bi agok tuai, uku muloi metes dê uai kilêak ade do dê padêknê si nam baso Inggris do igai si têmat STM, pas tingêa dê agok tuai waktau keme pêi nak das stom si madêak amên si kênal ngen tiakku. Jijai uku sêrbo salêak lok têmimo jano coa, smudonê uku têmimo, dê mênêa uku menyesal o coa an si kêrjo si bogoa kêmidek uku ngen bos, bos cêmrito ngen uku, mujuanê dio tun asing dê coa as kêmliak tun dê galok mok muko jijai si coa mudêak pêcayo.",descriptive
885,"Dê ncipto telepon listrik adeba Alexander Graham Bell nak taun delapên bêlas tujuak puluak num jijai penemuan lai dê pêrnêak ade. Adenê prangkat jano alat elektronik o sukses gêmitêi telegraf dê jijai solusi komunikasi jarak uak dê donê waktau o. Ngen liwêt gagang telepon manusio nam komunikasi ngen uak lêbiak mudêak. Tapi pas lêbiak kuni do abad dênio namên Alexander Graham Bell adeba otok nak belek karya yo sejarah prlu nêbêlau, kêrno ade kêkêdau gen timoa. Sudo o akhirnê nak tangêa sêbelas Juni duai ribau duai Kongres Amerika Serikat têmtêp amên Antonio Meucci laher nak Florece Italia taun sembilan belas dêlapên dê jijai ncipto telepon pertamo kilai. ",persuasive
938,"Itê mêak mangêp cetes utuk masalah bnatang titik dê ade nak umêak tê, kuni bnatang titik oba dê bakêa dau mênêa jijai sakit. Gêntai umêak tê mêstai bersih..? do o supayo umêak tê uak kuni bnatang titik dê bakêa bêsa ang nak umêak tê, mêak madêak dê luyên misalnê cao itê mpek barang-barang nak umêak amên do o ja ang kulo itê mêrsih kliakba coa an awêi semut bakêa mênêa sa ang nak pnan o, ati igai nyomok ngen bnatang titik dê luyênnê. Mnurutku amên umêak tê bersih do o dê barêak bnatang titik o coa gi bakêa dau nak umêak tê. Uku dê paling coa nyaman amên nak umêak dau semut, nyomok ipê igai lepes, kêkêdau kuni bnatang titik o dê apling coa ku as ngen amên kêmliak kêmbiak jijiknê adeba lepes ngen semut.",argumentative
768,"Amên tun tuai gidong mêngiak nam bae ade asai sabên jano ksal ipê igai amên ade kecek jano tindakan dê tamêa mênêa tun tuai. Supayo coa têjijai keributan ngen coa malês kecek tun tuai gidong mêngiak ade kêkêdau cao dê tepat utuk itê nam madêp amên tun tuai gidong mêngiak mnurut WikiHow.com adeba itê mêstai têp tênang ngen samo têmi uk mêak miling, mênginoi jano mngibo waktau itê kêno pêngiak, diêmba ngen cao tênang, cuboba utuk mêak meker igê lêm mêding asai têkên waktau nêngiak, pekerba sêati sêmimêt ngen têp ba mênêa dê terbaik utuk tun tuai, dê terakhir têningêa ngen coa baik amên tun tuai o mêngiak bi bêlbiak igê.",argumentative
120,"Tujau amên lok mto waktau libur ade pnan dê gidong rami niên nak Lampung, gennê Puncak Mas, uku ngen kêluargo pêrnêak lalu mini waktau libur. Pnannê o nak das têbo itêm kêmliak pemandangan alam sapêi laut. Nak di kulo amên itê lom têmalêm bi sênyap tun pnan awêi vila jano bungalow dê nam itê smiwo, utuk siwo dêmalêmnê coa si la ang igê, utuk kêkêmuk kulo coa tê payêak mêsoa kêrno bi ade kutê nak di. Amên nak Lampung gesea kutê tun namên pnan yo, kuni luwêa kota kulo bi dau dê namên, ipê igai uyo jak ade dalên tol barêak kuni Plimbang ngêding cigai si uak kêrno nak yo dau pnan wisatanê.",narrative
236,"Dapêt undian o adeba jerkai kuni Tuhan, kêrno jerkai o bi ade dê matur. Utuk milêm undian dê niênnê atêi o harus bersih, ikhlas, ngen bêdu o ngen Tuhan supayo nam mlêi jerkai tê, muloi kuni umêak ngut sapêi pnan undian o. Itê dê beragamo Islam buliak bae dapêt hadiah undian, dê coa buliaknê o sebangso lotre. Amên undian o, dio coa termasuk mrisau tapi amên lotre o do o bi masuk mrisau. Amên itê dapêt jerkai kuni undian o baiknê itê jibêak ombong, lêbiak baik têmamêak ibadah ngen nam sedekêa, kerno jerkai o têkonê kuni Tuhan jijai amên dapêt jêrkai o mêak coa tingêt bêbagiak.",expository
181,"Ade dê galok noton film prang ade kulo dê galok film romantis. Tapi ade kuwatku  gennê Santoso awok bi tuai tapi gimasiak hobinê têmoton film kartun, uku heran nyên ngen kuwat dê do yo. Uku nak dasêi dau film kartun yo, memang anokku kulo cet têmukua CD film kartun  jijai amê si bi jêmau biasonê nunyaunê bae, uku tingêt ngen kuwatku yo nano jijai uku minoi ngen anokku kuni si muang trus uku mêlêi ngen kuwatku. Kêmbiak dau nê ade asaiku lêbiak kuni duai puluak CD asaiku, si tujau nyên nadêak nê amên ade igai nvlêi si bae. Tetiko uku coa abis peker ngen kuwatku yo amên bi noton film kartun cigai si tingêt waktau, têtiko kadêak ade dê nêlpon kulo coa si dulai amên gidong noton. ",narrative
624,"Dê têkadêak mbut kêrjo o amên itê ade bakêa kêrjo sudo o coa tê namên kêrjo dê bakêa itê kêmrêjo o bi kênrêjo tun luyên. Amên dê nêbut o kêrjo nak do kator do o tainê si lok mêus itê, tapi amên dê nêbut o kêrjo dê bakêa ade cacinê biasonê si mêus go, amên têmau barêak dê kêduai mbut kêrjo dê ade bakêa cacinê dio gennê coa si mbut jerkai tê tapi utuk itê mungkin ade sêbab baik kuni itê jano kuni dê bakêa lok mêlêi kêrjo, amên sebabnê kuni itê berartai itênê dê harus mêsoa gen kêsalêak tê, tapi amên kuni pnan dê lok mêlêi kêrjo itê cuma nam mok hikmah nak beleknê. ",expository
860,"Dau tun dé ménéa konten ngen review produk dé coa pakéi nasén, tujuanné sederhano bae coma kérno alasanné si galok ngen produk o jano kéciwo ngen produk dé nakéiné. Ade do tun dé pérnéak review handphone trus si tém angné ngen jujur, dé si jémlas adeba nak lém makéi handphone si méding kéciwo sebab handphone dé si témukua do o dau ku angné. Ternyato kuni pihak produsen o mubung si trus sudo o si ninoi utuk jijai Beta Tester kuni produk bélau dé tébo o ménéa. Kuni pyo ité namén amén tujuan lém review o coa si cuma méléi informasi tapi kulo mbujuk tun utuk témukua, ngen cao témulis review, posting foto ngen video, méléi gambaran masalah produk, méléi gambaran dé témukua ( jémlas api dé nam makéi produk yo ), méléi bukti ngen témunjuk cao gémuno supayo coa kten palsu.",persuasive
690,"Coa kutê tun kêrjo makêi laptop tapi mnurutku kadêak itê coa makêi padeknê itê kulo nam cet gmuno laptop yo. Itê têtiko coa namên utuk sudo yo au ba uyo itê coa makêi laptop itê gi nam kêrjo, ati tau sudo yo amên kêrjo tê o harus makêi awêi ipê, awêi uku dewek kêdau pnan uku kêrjo coa pêrnêak uku makêi laptop, mêak gi laptop komputer kulo uku coa makêi, makonê dau uku coa namên jano bae fitur dê ade nak komputer jano laptop waktau o. Pas uku bi bêdan kêrjo uku muloi manêu usaho dewek, nak yo ba uku ngêding asai mnyêsal kêrno waktau o uku coa lok mlajêa jano cêmubo komputer, jijai uku harus blajêa igai kuni nol utuk nak komputer, memang coa an uku mlajêa, kêrno uku harus gacang nam o makonê kêkiro dêmingau uku bi nam. Makonê utuk itê dê kêrjo coa makêi komputer jano laptop ade baiknê itê muloi mlajêa",persuasive
68,"Uyo bi dau tun tmayang acara ngêsok nak tipi lokal jano luwêa nêgrai. Bêl o profesi koki isosi kêrjo dê dau tun lok amên uyo tun dau dê lok nak jurusan yo. Minat dê dau tun lok yo makonê uyo bi nangêp profesi dê padek utuk maso moi muko, mnurut Nabil Jaghdour koki khusus kmuk tun francis pas tênmau nak acara Goodfrance 2017, Jakarta Pusat, Kamis (2/3)amên minat tun lok jijai koki profesional yo kêrno daunê acara kuliner dê tnayang tivi sapêi mênêa tun dau o minat jijai koki. Jijai koki uyo coa si srai ngen dêpuluak taun dê sudo, koki dê bêl o Cuma kêrjo nak dopoa bae, kêmsok utuk hidangan dê lok sênyap nak mija planggan coa ade dapêt nilai baik coa nê dê kênsok têbo o, tapi uyo kutê hal masalah koki bi bubêak dau dê bi awêi artis, kêrno profesi koki uyo dau tun dê bangga kerno koki jêmijai alasan tun lok moi umêak makan.",persuasive
642,"Utuk pemain bal dê uku paling sang dê jijai favoritku o adeba kiper Markus Haris Maulana dê uyo jijai pelatih kiper Timnas. Dê uku snang kêmliak si o nak tip si tanding caonê jano taktiknê dê nam kêmiro moi ipê bal o bakêa si têmakêp, amên kênliakku utuk kêkêdau kiper Indonêsia si o têmasuk kiper padek dê itê têmuan waktao o. Memang coa mudêak utuk jijai kiper, kiper o adeba tun dê paling têrakhir nak lêm Tim dê jêmujai itê alêak jano menang, makonê utuk jijai kiper dê niliak o luyên kuni caonê têmakêp bal, kêlkat awok, ngen cao si namên moi ipê kêkiro bal o lawên lok mpek, utuk dê terakhir yo bêbênêa tun dê namên cao lawên min ngen bakêa têmdang bal moi gawang.",descriptive
126,"Spanjang taun duai ribau duai puluak duai ade kêkêdau pnan wisata dê gidong rami ngen dau tun bi namên. Kuni kêkêdau dê rami o kêrno bi jijai obyek wisata bêlau, sedangakan dê luyênnê dê an nêbêlau tun igai ngen cet jijai lokasi even. Pnan wisata o dau mcibêa nak dau kota kan Indonesia. Awei dê gidong viral o adeba Rengganis Suspension Bridge jano jamên brayun dê ade nak Patengan, Kecamatan Rancabali Kabupaten Bandung Jawai Barat, dê dau tun namên jijai kulo jamên brayun dê paling panjang nak Asia Tenggara. Jamên brayun yo kêpanjangnê têlau otos tujuak puluak meter kêlkatnê tujuak puluak lêmo meter. Panjang jamên brayun yo lêbiak panjang kuni jamên Situ Gunung. Jamên brayun Rengganis yo mubung wisatawan kuni bang masuk kawah Rengganis moi lokasi kawah. ",expository
168,"Liburan skulah utuk titik dau do ipê igai sênpok ngen libur bilai rayo o agok an waktaunê, coa si kutê keluargo liburan jano mto moi ipê bae waktau libur, tapi liburan nak umêak coa si bratai diêm bae jano coa ade mênêa kegiatan. Liburan dê baik utuk anok dê bi jlasnê nam itê gmuno utuk têmikêt kemampuan anok, mnurut fsikologi anak kuni Universitas Indonesia gennê Gisella Tani Pratiwi, SPi madêak ngen majok anok misai liburan ngen aktivitas dê asik bratai tun tuai kulo mêlêi manfaat dê baik utuk anok ngen kegiatan liburan dê mênêa snang, awêi tnulis nak keluarga.com kegiatan dê nam itê manêu misalnê têtanêm sêsamo. Main ngêngêi do o mênê têtitik mêding snang. Sênyap sêmlan, pot jano pnan utuk têtanêm, najêa ca o awêi ipê mikoa pitok trus têmanêm sêmlan, kegiatan yo bakêa kêmbang dayo peker anok.",persuasive
986,"Cet ba têjijai tun dê lajau selek amên bajau dê nakêinê o ade srai ngen tun dê coa si kênal dê ade nak idingnê. Do o pêrnêak têjijai ngen sêpasuakku dewek, waktau o keme ade acara nak luwêa kota, keme brakat rêrami mini ade têlau buwêak stom dê brakat, waktau nak pêi sapêi di keme ati kêmliak amên ade dê sle ngen bajau sêpasuakku o, ade kêkiro dêjam nak di uku pertamo sadar amên bajau sêpasuakku o adedê srai ngen tun di. Kêrno sêpasuakku o kulo coa sadar jijai uku misik ngen si madêak ade dê srai bajaunê. Si kêmliak do o smudonê si awêi selek trus uku madêak biaso bae mêak meker igê, tapi sinê bêbênêa mêding selek smudonê si lalau moi stom trus coa tu un ngut keme kutê siap belek.",narrative
1142,"Amên nam mêak sapêi ade igai komunis nak Indonesia yo, itê dê anok nêgrai harus nam jêmago mêak sapêi timoa igai faham komunis. Dêniênnê amên tun-tun tuai bêl o dê mêding waktau zaman komunis si mêsên nyên mêak sapêi timoa igai komunis nak nêgrai tê yo, amên ceritonê waktau ade komunis bêl o itê coa namên ipê lawên ipê kuwat kerno musuak tê o tun Indonesia dewek. Amên si masuk sadêi grombolan o makso têmnai ngen tip tun lok mnotoa komunis jano coa, amên dê lok mnotoa do o aman trus najok masuk jijai anggota nak grombolan o, tapi amên dê coa lok do o langsung snikso nak di oba sapêi si matêi têmasuk anok prêpuannê kulo.",descriptive
611,"Waktau bêl o waktau uku gi kêrjo nak pnan an uku pêrnêak kêciwo ngen bos, uku memang bagian lapangan waktau o keme gidong kêmrêjo dau proyek. Sêati keme muloi kêrjo bos made rapat utuk keme kutê staf, jijai nak keme nagiak tugas mêmasing, kêrno uku dapêt nak bagian lapangan jijai uku mêstai nak lokasi kêrjo muloi kuni bilai Senen sapêi bilai Sabtu, Sabtu pêlbêak uku nam belek Senen pueng uku lalau moi proyêk igai. Nak lêm rapat o keme jênanyai bos amên proyêk bi sudo keme tun lapangan dapêt bonus do tun pat puluak lêmo juta i o kulo tun kator dê milêm langsung nak proyek yo. Adê kêkiro lêmo bulên proyek sudo kutê, jijai keme belek ngen kutê laporan utuk kator, bi ade dêmingau uku madêp menejer têmnai masalah bonus dê jênanyai waktau o, tapi si madêak doo urusan bos, mênnê uku têmnai ngen bos si madêak do o urusan menejer, jijai uku agok mêngiak ngen menejer uku madêak sudo yo amên coa gi bakêa kêluwêa mêak jêmanyai, dê uku kêciwo nyên o utuk tun kator do o kêluwêa kutê sapêi ade dê têmukua stom walau stom kês, uku tamêak mêngiak ngen menejer trus uku langsung bêdan kêrjo.",narrative
878,"Bêbêlau yo pnan keme bi ade sumber energi dê bi panêu awêi gas alam, kutê spanjang têbo nak pnan keme o bi ade kêdau pnan dê bi nolah gas alamnê. Mnurutku buliak bae utuk nam mok sumber energi kuni di, tapi utuk uyo dê biasonê pnan keme o dau dê usaho nak sektor tani khususnê tani sawêak, uyo utuk sawêak yo bi dau cigai nam kêmrêjo kêrno epek kuni tambang gas alam yo. Coa tê namên utuk sudo yo awêi ipê kêjijainê, utuk uyo bae asae kuni sawêak pnan keme do o bae bi cigai nam gêmnêp utuk kebutuhan tun di. Makonê tun pnan keme awit ku ang belas utuk kêmuk bêbilai, nam bae amên lok têmukua do o utuk tun dê ade caci, awêi ipê amên utuk tun dê coa niên ade caci, ade sawêak kulo ati tau nam gmarap, i o kulo utuk kêbun bi dau kulo dê usak.",argumentative
258,"Jijai mahasiswa do oba waktau nam têmamêak kêpacok lêm kêkêdau kegiatan. Bi dau niên kegiatan dê uku têmotoa waktau uku jijai mahasiswa, kuni kegiatan organisasi sapêi ngen kegiatan sosial dê kampus made. Do kegiatan dê ati pêrnêak uku milêm do oba dêmaki têbo. Pekerku dêmaki têbo o adeba kegiatan dê coa si manfaatnê, luyên kuni payêak waktau tidua kulo têgangau kêrno tidua nak tenda dê awêinê coa nyaman. Tapi têak gêntai uku lok têmotoa kuwatku majok uku coa si padêk kulo amên uku coa lok, mako uku lok milêm nak kegiatan dêmaki têbo Gunung Rinjani. Têrnyato padek kulo dêmaki têbo yo, asai payêak waktau dêmaki, ngen pepayêk kulo dalên moi minas dê agok bênêi ngen bêbutau o jijai pengalaman baik utukku. Dê mênêa uku snang o waktau keme bi sapêi das Gunung Rinjani.",persuasive
229,"Uku smaran utuk sêpasuk, kêkuwat ngen api bae dê nam uku smaran. Amên lok têmukua barang jano bae jibêak gêgulut, ipê igai dau tun têmawêa dê nam mok kilêak, amên nam jibêak. Pengalamanku bêl o nam udi jêmijai patokan. Masalahnê bêl o uku coa pêrnêak nabung, têngen lok têmukua jêjano uku tingêa telpon, trus tip bulênnê uku masên sapêi si lunas. Tapi uyo uku cigai lok têmukua barang ngen cao yo, padek ba uku têmaên kilêak ngen cao menabung, ngen cao yo dê niênnê itê ngeding puês dê pastinê itê coa butang dê mênêa ulau gis, jijai muloi kuni uyo nabung ba amvn bi dau tabungan o jano bae udi lok têmukua bi pasêt ade asai snang nak atêi.",persuasive
746,"Anokku dê SD belek sêkulah nginoi, si cerito amên nak umêak sêkulahnê si gênmêak jano uyo dau tun madêak istilah bully kuwat dê do kelas ngen si. Ade do tun dê dêkelas ngen si o agok nakêa galok mgêmêak dê galok mênêa anokku nginoi. Mungkin kêrno anokku o anok dê agok diêm jijai si ja ang mangêp amên si gênmêak kuwatnê o. Bi awit uku dê jijai tun tuainê mlapor kuwatnê o moi wali kelasnê, tapi kuwatnê o coa bubêak nam bae kuwat anokku o bi ningêt guau wali kelasnê o tapi kêrno kuwat anokku o memang nakêa ngen galok mgêmêak makonê peringatan kuni guau o coa pengaruh ngen si. Smudonê tip lok lalau sêkulah anokku cet ada asai sabên têtiko si mênêa alasan utuk coa masuk sêkulah. Jijai tun tuai bi cêmubo utuk madêak ngen anokku têp brakat sêkulah, tapi kêrno cet adenê bullying yo manêa anokku coa lok sêkulah trus akhirnê uku mok keputusan utuk maliak sêkulah anokku moi sêkulah luyên ngen maêp cigai ade igai dê gêmêak si.",narrative
404,"Têmi uk ceramah agamo waktau kegiatan maulid nabi do o adeba do kegiatan lêm agamo. Kegiatan yo nade tip taun utuk mingêt bilai laher Nêbai Muhammad SAW, têmi uk ceramah waktau peringatan Maulid Nabi yo adeba wujud kuni syukur kêrno kêlaheran Nebai o bi min keberkahan utuk manusio nak dênio, awêi itê dau bi namên mnurut almanak Islam Maulid Nabi nade tangêa duai bêlas Robiul Awal Tahun gajah. Dau ceramah dê cêmrito riwayat lahernê nêbai Muhammad SAW kêrno jijai tun Islam dia pêting nyên utuk itê namên peristiwa o supayo itê nam têmanêm iman Islam nak atêi tê lêbiak lêm.",argumentative
438,"Dê itê magiak ngen tun luyên o adeba sêdêkêak, kêrno sêdêkêak o itê namên coa si bêrupo barang bae, tapi kutê kebaikan dê itê mêlêi ngen tun luyên gennê sêdêkêak. Nak lêm hadist Nêbai  tangên nak das lêbiak baik kuni tangên nak bêak. Ade kêkêdau utamonê mnurut hadist Nêbai yo amên sêdêkêak o adeba amalan dê utamo, sêdêkêak nam têmulung itê kuni bencano, sêdêkêak nam mlipêt pahalo, sêdêkêak nam mapus duso, sêdêkêak nam mêlêi keberkahan, sêdêkêak nam masuk sêrgo lok kuni bang ipê bae, sêdêkêak nam mpas itê kuni sikso kubua, sêdêkêak nam têmamêak panjang omor, ngen sêdêkêak kulo bakêa dapêt trus sapêi matêi.",persuasive
1007,"Waktau belek kuni Plimang uku têmingia travel, keme brakat kuni Plimang o jam dêlapên kêlmên, pas bi nak perjalanan kêkiro pat jam travel o bêdan nak umêak makan utuk istirahat ngen mukmêi. Keme kutê pnupang tu un utuk mukmêi ade dê lok moi toilet ade kulo dê lajau mêsên mêi. Uku waktau o moi toilet kilêak sudo o uku mêsên mêi utuk mukmêi, sudo mukmêi uku kulo mêsên kupi kêrno kênliakku supirnê kuo gi masiak santai samo nguta ngen kêkuwatnê sêsamo travel. Kêkiro ade têngêak jam ba keme bêdan nak umêak makan o, sduo keme kênek igai utuk brakat, uku coa sadar amên uku kêmnek stom luyên iso si dê stom uku têmingia nano, pas supir bi lok manêu stom si kêmliak uku trus si têmnai lok tu un nak ipê, uku madêak tujuanku ruponê si sako uku pêi kênek kuni umêak makan o, trus si têmanye okosnê, uku têkanjêt ngen uku madêak amên uku bi masên nak loket trus uku kêmten tiketnê, si tawai ngen si madêak amên uku salêak kêmnek stom, uku tu un ngen asai selek ruponê stom dê uku harus têmingia o ati brakat kuni di, supirnê kulo gi ngupi.",descriptive
1125,"Coa pakêi Ujian Nasional kulo utuk anok tê nam bae si mênêa prestasi dê padek, dê pêtingnê itê tun tuai dê harus lai pêran ngen anok utuk nam jmijai anok tê ade prestasinê nak sêkulah. Amên pengalamanku têlau anokku coa si dê milêm les jano guau dê mdasêi majêa ngen peljaran tambahan. Uku biasonê tip malêm galok majok ngênguta masalah pelajaran dê si mlajêa nak sêkulah, memang dau têmauku ngen mrikso pelajaran anok, misalnê ade soal dê jawabannê salêak uku majêa awêi ipê cao dê bênêanê, ade kulo dê pelajaran dê guau bi mêlêi nilai bênêa, têrnyato jawabannê o salêak nak yo coa si uku sêmalêak guau dê ku ang têliti, tapi uku maklum kêrno murid o kan coa si do duai, kêrno dau dê harus si mrikso wajar bae amên ade dê salêak, amên uku têmau dê jawaban salêak tapi nêbênêa guau do o pasêt uku mênêa catatan nak pelajaran dê si bi mêlêi nilai o utuk minoi tulung koreksi igai ngen kato dê sopan trus uku tmeken.",persuasive
403,"Dau kegiatan agamo dê itê nam manêu baik nak luwêa jano nak sêkulah dê utuk anok sêkulah. Nak lêm pelaksanaan kegiatan mnyakut agamo nak sêkulah ade kulo dê masuk nak kegiatan ekstrakurikuler utuk mêlêi pembinaan iman ngen takwa magêa Tuhan Yang Maha Esa. Pelaksanaan lêm kegiatan nak sêkulah yo ngen harapan nam mêlêi kedisiplinan ngen murid jano siswa utuk nam manêu kegiatan ibadah, kêrno ibadah mnurut agamo Islam coa si cuma kênrêjo nak sêkulah bae tapi jijai kêbiasoan ngen nam itê kêmrejo nak ipê bae. Tingêa ngen itênê maksudnê amên itê kuwêt imên mako kegiatan yo coa gi bakêa itê têmingêa.",descriptive
644,"Dau pemain olah raga dê itê snang nyên kêmliak amên si main, têtiko amên itê gidong nak luwêa itê lok belek gêgacang cuma utuk nak kêmliak pemain favorittê o tanding. Main bal o paok si kutê tun lok si sêmanêi jano sêlawêi dau dê snang tmoton, ipê igai ade dê agok calak mainnê kulo baês khususnê sêlawêi do o bi jijai favorit o ba ngen si. Utuk pemain jano olahragawan dê itê snang o buliak bae jijai favorittê tapi mêak kulo kêrno kuwat tê ade favorit luyên itê kulo agok coa snang, biasonê ade dê barêak yo kloknê amên sêsamo favoritnê o bêlawên tmoton kulo sêsamo nak coa ja ang kulo jijai ribut antaro kuwat ngen kuwat.",expository
71,"Itê mungkin coa dau namên jano pa o ngen kracok dopoa, nak kota biasonê kutê o nam tênukua bi ja ang tun dau namên kulo. Nak umêak kuwatku sarno kêrno si nak sadêi gi, dau kênliakku kracok dopoanê o nêa dewek, awêi citong do o si mênêa kuni bahan kiyêu, biasonê itê dê dau nak kota makêi dê kuni bahan plastik saro itê têmau dê kuni kiyêu. I o kulo ngen sênuk lapên amên gak kuwatku o kuni bahan sayok pêtêanê kiyêu, jijai gesea kutê kracok dopoanê nam mênêa dewek. Amên uku meker sêbênêa nê dio kulo nam jijai dalên bisnis, barang yo bêguno, unik do kulo utuk kesehatan awêinê terjamin soalnê kuni bahan sehat nêbaning ngen plastik.",narrative
586,"Tun mino itê ipê igai mino awok tê asai coa tê têmimo o dê ade ngen itê, kuwatku gennê Aris tunnê titik tapi omor srai ngen keme. Biaso keme mêdêu si o Unyil kêrno awoknê titik o, utuk ukuran tunnê amên si makêi bajau SD do gi pas masalahnê ipê awok titik papêanê kulo coa kêten amên si bi omor. Pêrnêak si gesea bêlago gêgara tun mino si, waktau o si gidong panêu ade dê sêmuok madêak si sudo o tun o tawai, si magêa mêngiak madêak mêak galok mino si amên ko mino uku berartai ko mino dê ncipto uku, amên uku nam mêsên coa ku lok awokku barêak yo nadêaknê, jijai tun dê mino o minoi maaf ngen si samo madêak minoi napun ngen dê Kuaso. ",narrative
235,"Coa kutê tun nam jijai wong bejo, walau bi dau penelitian masalah butung, tapi wong bejo o têpba jijai hal dê unik jaman yo. Rusmini tun kuni Kanoman Panjatan mungkin bi jijai takdirnê jijai tun bejo jano butung nak lêm têmotoa tip undian berhadiah. Slawêi  de bi omor lêmo puluak tujuak taun yo bi pasêtba belek min hadiah nak tip kêdau ade undian, bi dau nyên hadiah-haidah dê si dapêt kuni milêm undian awêi hadiah payung, jam dinding, dispenser, kulkas sapêi hadiah dê lêla ang awêi motor. Sêbênêanê kutê tun nam bae milêm undian tapi dê mbisonê adeba jêrkai tip tun.",argumentative
612,"Ade têtiko nak do pnan kêrjo o dê mêding asai coa nêgo asea kêrjonê, Awêi kuwatku si bi an kêrjo nak do perusahaan ade kêkiro duai belas taun. Si pertamo kêrjo nak di si o dê donê tênago ahli nak di, jijai waktau o karyawan ati si dau awêi uyo. Lêm têlau taun yo si o nêpek bos nak bagian gudang kêrno si meker uyo coa mudêak mêsoa kêrjo makoê si ngut uyo gi kêrjo nak di, padahal atêinê têmulok tapi nanêunê bae kêrno mungkin baginê coa mudêak lok gacang dapêt kêrjo igai amên si minoi kêluwêa. Dê uku coa abis mekernê kuwatku o sarjana si kulo tênago ahli gêntai bos maliak si moi gudang, dioba dê coa adea utuk kuwatku o. Mêstainê amên memang cigai lok makêi nêpas bae, jibêak sapêi tun singung ngen cao o, uku namên nyên cao kerjo kuwatku o si amên nêlêi gatai pasêt si smudo do o ngut bêbênêa sudo coa bakêa si têmingêa.",descriptive
804,"Harusnê itê jibêak mêding sabên waktau itê mênyu ang, amên itê ati brati bi ngêding sabên, do o kêdau kê an itê mênyu ang gi bakêa mêding sabên, nam bae tamêak an itê mênyu ang do o coa si ku ang sabênnê tapi lêbiak tamêak sabên igai. Amên itê meker jano sêbênêanê dê mênêa itê sabên, dê mênêa itê sabên o adeba kuni awok tê dewek, jijai amên nak atêi tê madêak itê binai mako didik coa ade kêsabên tê, mêak gi ngen dê coa kêtên ngen dê kten bae itê bakêa coa sabên. Nadêak tun mêna o amên itê sabên ngen atau mako atau o bakêa galok sêmabên itê, jijai intinê amên itê coa sabên atau coa gi bakêa gêmangau itê. I o kulo amên itê sabên ngen tun, tun o bakêa gêmangau itê trus, amên itê binai coa gi bakêa si gêmangau itê igai.",expository
1096,"Tun sadêi o amên itê mbaning ngen tun kota barêak itê idupnê lêbiak tênang kuni itê, uku ade mêding idup nak sadêi kêkiro duai taun waktau anok gi têtitik. Tun sadêi dê daunê bêbilai kêrjonê moi kêbun ade kulo dê moi sawêak, kênamênnê pueng bilai lalau moi kêbun jano sawêaknê, sudo mukmêi pueng cigai si dau acaranê si lajau lalau oba. Amên kêlmên bilai biasonê bêkopoa nak do pnan jano nak umêak api do o cuma ngênguta bae ngêngea mêlnyêp kêpayêak sudo dau kêrjo kêbilainê. Dê kênyapku nak idup sadêi itê asai keluargo lainê, amên ade jêjano utuk tun dê idup nak sadêi o kutênê sêsamo, uku mêding nyên waktau idup nak sadêi o duai taun bae asainê kêmbiak gacangnê, do igai amên utuk kêkêmuk bêbilai kulo dau coa mnukua, muloi kuni gen lapên sapêi cabe do o itê nam minoi, amên coa o itê dê têmanêm, kêrno tanêak sadêi o gi dau dê subur jijai jano bae itê nam têmanêm nak glung umêak tê.",narrative
965,"Utuk itê dê biaso sêkmudêak o kuni uyo kubêak ba dê biaso barêak o, uakba tun luyên dê kêno sakit dê niênnê kelurgo tê kilêak dê bakêa kêno sakit. Bi dau buktinê tun sakit kêrno pnan jano kêkêmuk ku ang jêmago kebersihannê, dau pêngalaman kuni o itêdau têmi uk. Makonê itê harus bêlajêa kuni dasêi kilêak utuk nam jêmago kebersihan, utuk nak luwêa do o itê nam makêi coa tê nak dasêi o, khususnê utuk itê dê ade usaho kêkêmuk do o mêak nyên sapêi didik bae ade dê ngêi, ipê igai sapêi ade tun luwêa kêmliak ngêi o bi pasêtba si jê o têmukua jagêa tê, nam bae kulo si madêak ngen tun luyên utuk mêak têmukua jagêa tê.",persuasive
398,"Bêl o ade kulo sêpasuakku si cê êi ngen prepuannê, anoknê nêmin prepuannê ade duai gi têtitik waktau o. Waktau gi bêbêlau saok uku awit moi umêaknê cuma utuk nguta ngên kêkalau si nam mlupo jano dê pêi si mêding. Ade abiak dêpuluak bulên si gi masiak kêten sedih nyên têningêa anok prêpuannê, jijai uku cet madêak ngen si utuk nam mlupo ngen mêsoa gitêinê. Coa tau utêp bogoa meker tip bilai, prêpuannê ati au si meker, uku cubo majok si kêluwêa mto moi umêak kuwat sêlawêi dê uku kulo bi an kenal, ngen harapan kalau si têbukok pekerannê utuk nikêak igai. Kuwat sêlawêiku yo kulo memang mênyu ang anok ade do, si kulo têningêa aduknê matêi. Sudo dêbat uku majok mini ade abiak dêmingau si dê majok uku mini nadêaknê si lok madêak ngen kuwatku o amên si lok serius, tapi si lok manêu kilêak kenal ngen kuwatku o, amên memang judau nadêaknê coa an si lok jêmijai ngênyan.",persuasive
648,"Amên nadêakku utuk olah raga yo têgatug ngen itê, uyo bi dau tun jêmuwoa alat oah raga jano bae, do igai uyo kulo itê mudêak amên lok têmukuanê, bi dau tun jêmuwoa nak ipê-ipê, amên itê malas kulo lok têmukua moi pnan tun jêmuwoa, itê kulo nam têmukua cao online. Jijai cigai ade alasan utuk tê coa lok olah raga kêrno saro mêsoa alatnê. Mnurutku utuk awok tê do o harus ade gêrok tip bilai kêkênoi itê dê kêrjo muk dau waktau tapi kêrjo tê coa kêmluwêa eteng dio biasonê bakêa dau jijai penyakit, makonê dau dê kêno sakit dalêat lêkat, kolesterol, gulo dalêak ngen dê luyênnê. Utuk oba itê dê khususnê dê bi omor, mêak coa olah raga walau têgoa itê sêmpêt tip bilai utuk nam jêmago kesehatan awok tê. ",argumentative
38,"Cabe adeba rêpêak masakan Indonesia dê rêrato harus  ade nak tip lapên, kêrno biasonê tun Indonesia galok muk pêlgiak. Amên gidong musim ujên go cabe biasonê la ang, makonê amên bok masuk musim ujên biasonê dau tun têmanêm cabe. Utung nê têmanêm cabe adeba caci dê mêstai nê utuk têmukua cabe nam mimêt, kêrno nak dasêi bi ade cabe dê tênanêm bi nam muk. Dê niên nê amên itê têmanêm dewek cabe nê lêbiak padek kêrno nopoa dewek ngen cabe bêlau. Makonê coa heran amên tun dê galok muk cabe tamêak imêt kadêak go cabe gidong la ang kêrno biasonê si têmanêm utuk nêmuk dewek, jijai coa si khawatir ku ang cabe utuk mênêa kêmuk dê pêlgiak.",persuasive
833,"Utuk nam témulung kebutuhan kéluargo utuk méméi dau dé coa kérjo biasoné mésoa ide jano cao utuk nam jagéa nak uméak, ngen i o nam manéi kérjo bébilai ngen coa témingéa anok. Ade kékédau ide jagéa nak daséi dé nam cémubo misalné mukok agen pulsa ngen paket internet. Kebutuhan pulsa ngen paket internet uyo taméak dau. Dau tun dé perlu pulsa ngen paket yo kérno biasoné tip bilai dau mabis waktau ngen handphone, utuk nam manéu usaho yo, coa perlu harus témuan konter khusus modal utamoné adeba handphone ngen spanduk do o dé jijai informasi nak muko uméak nam kulo ménéa promosi usaho yo nak media sosial jano pésén kak wa jano sms.",argumentative
151,"Waktau liburan sê ati pandemi keme belek moi msadêi, sadêi keme nak Lebong Kulau, keme min stom dewek jijai keme brakatnê pêpueng nyên abis subhu. Utuk belek msadêi kêrno keme tingêa nak Lampung jijai perlu waktau kêkiro dêlapên blas jam baru sapêi sadêi. Nak sadêi keme dau pnan itê nam magêa kutênê coa pakêi mbayar, lok mênai nak biyoa panês ade, lok mêsoa kan nak danêu ade, lok mto moi rogok kêbun kulo ade. Keme bilaai pertamo misai mto magêa sêpasuak dê ade nak sadêi, bilai kêduainê keme moi danêu menai samo mok kijing, nak danêu yo dau kijing tapi keme nam mêsoa nak biding bae, dapêt ba tapi coa si lêlai, nadêak tun di amên lok moi agok têngêak nam dapêt lêlai, itê kulo harus makêi biduk amên lok moi têngêak, keme nyap ba nam mênai samo mok kijing. Uku peker amên libur cok igai keme gi bakêa moi danêu yo igai.",narrative
1110,"Bi awit itê têmi uk dau tun mningêa kêrno makso gêmugua kandungannê.  Mêmêcêm cao si mênêa muloi kuni magêa dukun banok sapêi si matêi bladêu kêrno selek ngen kondisinê. Amên ade sêpasuak jano tun paok umêak ngen itê dê mêding bakêa selek kêrno tênêi lai ngen ati nikêak, itê harusnê coa mê uak ipê igai itê mino, itê amên nam têmulung mêak sapêi si putus aso ngen kondisi o, itê nam mêlai atêinê ngen adenê kêjijai yo, itê kulo trus nam mêlêi smangat ngen si supayo si mêak sapêi stres. Harusnê itê sêmlen tun dê barêak yo, ngen kêjijai o itê mêlêi nasehat dê kêkiro coa smingung si, mungkin sudo yo si nam mok hikmah kuni kutê dê si sudo manêu. Amên misalnê si nêuak tun tuai jano keluargonê justru itê dê nam maok ngen nam têmulung mêak sapêi si pênok pekeran kêrno o.",persuasive
104,"Ade do wisata laut nak pnan keme do o kuni zaman uku gi titik bi dau tun namên gennê Pasir putih, nak yo ba bêl o amên gidong anok skulah libur pasêt nyên pênuak tun têko têak kuni ipê bae. Uku gi tingêt niên waktau o amên ati moi pasir putih amên libur asainê ade dê ku ang, amên uyo mungkin kêrno bi dau pnan wisata khususnê nak wisata laut jijai dê lêbiak baês, pasir putih yo uyo sunyai pnannê kulo bi kêmbiak ngêinê, bêl o masuk miyo itê mêngasên uyo bi cigai api bae lok masuk cigai ade tun dê murus. Menurut kemeterian Pariwisata pnan yo bi cigai nam mrusêak kêrno bi cigai tkurus igai, amên lok mukok awêi bêl o igai dau muk biaya, padahal pnannê coa si uak kuni kota, nak biding dalên igai. Amên mnurutku dê padeknê sênrêak bae ngên api dê lok investasi ngen cao nlelang, amên bêl o kan pemritêak dê murus. Sayang bae amên coa nam gmuno igai.",argumentative
904,"De do planet dé sapéi uyo ité namén ade makhluk idupné dioba planet dé pnan té uyo, uyo kulo ité namén amén dé nak planet té yo uyo bi tuai, jijai utuk té tingéa mot sapéi téngen planet yo gi nam makhluk idup témungau. Bi dau ité kémliak nak ipé-ipé bi cigai si pas utuk manusio nam idup, bi dau kulo tanéak dé cigai nam tmaném sapéi tun-tun dé tingéa nak di o dau dé matéi kérno coa ade kmuk utuk smamung idupné. Dau kulo dé rérami utuk mésoa pnan baliak moi tanéak dé nam dmukung utuk manéu idup kuni bilai moi bilai, ade kulo dé matai biyoané bi cigai nam kémluwéa biyoa, tanéak ké ing ngen udaro panés dé ménéa tun cigai taén utuk idup nak di.",expository
930,"Bi dau bukti itê idup ngen têtanggo o amên coa sêsamo ngêrtai jano sêsamo meker bakêa têjijai bribut gêgara bnatang. Awêi ipê coa, itê coa têmuan bnatang dê itê piaro tapi itê tip bilai mêrsih têi bnatang têtanggo tê dê gabok pnan tê. Têtiko itê sêrbo salêak lok madêak sabên mêak bribut coa madêak lok sapêi têngen itê bogoa mêrsih têinê. Dio jijai peljaran utk tê kutê mêak sapêi itê têmuan bnatang dê itê piaro tapi itê coa nam jano ku ang mrawatnê. Dê kideknê utuk têi bnatang o, si têtiko mising nak ipê bae ngen itê kulo coa namên jano coa lok namên masalah o, makonê amên sapêi si mising nak umêk têtanggo do o dê bakêa jijai masalah lai utuk tê. Jijai intinê utuk itê dê lok sêmido bnatang baiknê itê kêkiro siap coa utuk nam mrawatnê.",persuasive
1066,"Itê dê bi pasêtnê coa gi idup su ang, itê kulo perlu tun dê paok tê jano paok umêak tê dê gennê têtanggo. Uku ade kêkiro duai puluak taun idup ngen dau têtanggo nak iding umêakku, keme biaso amên ade jêjano do o sêsamo, mêak gi lêm sakit mnyakit  têmasuk utuk kebutuhan bêbilai kulo keme nam saling namên. Jijai uku ngen têtanggoku o bi lêbiak kuni sêpasuak, amên uku madêaknê têtanggo o adeba sêpasuak dê paling paok utukku. Itê mêstai sêbaik ngen têtanggo mêak sapêi bribut amên ade masalah do o itê harus smudonê ngen cao kêluargo, amên nam itê dê mngalêak do o coa jêjano dê pêtingnê mêak si jijai masalah. Misalnê anok tê dê gi titik bribut itê tun tuai mêstai mêak mnotoa jano milêm mribut urusan anok titik, amên ade dê silêak mnyilêak do o itê mubêt dê pasêtnê nam smudo masalah ngen cao keluargo yo nano.",narrative
369,"Maroba itê bêlajêa cao mubêak pekeran tê ngen kêmliak akibat jano dê bakêai itê mêding amên itê coa nam muang ê uak asai sedih dê itê midêp. Uku masai mungkin itê kutê bi pêrnêak mêding asai sedih, cuma cao tê mêmêcêm ade dê sapêi an si coa nam kêmaên asai o ade kulo dê nam gacang mêlnyêpnê. Dê nêdingku dê coa mudêak nyêp o amên itê têningêa tun tuai tê mêningêa, ndingku dio agok saro kulo lok gacang mêlnyêp pekeran sedih tê, kutênê tingêa ngen itê oba amên nam jibêak an igê midêp soalnê itê kulo harus meker awok tê utuk moi mukonê.",persuasive
153,"Akhir taun san igê yo keme misai liburan keme utuk lalau ngen têmalêm nak biding laut, lokasi umêak lok moi laut agok uak kêkiro sembilan jano dêpuluak jam amên itê makêi stom. Kêrno lok kêmliak pemandangan dê baês keme brakatnê kêlmên supayo luweng bilai keme bi sapêi trus nam kêmliak matai bilai timoa. Laut dê nagêa keme adeba Pantai Karang bolong Anyer, pnan yo itê nam kêmliak kêjêniak laut ngen bênêi putiak. Sapêi nak di puengnê keme langsung masang tenda utuk istirahat, pas ngen kêkira keme pemendangan kêmliak matai bilai timoa dapêt keme kêmliak, keme snang nyên ngen liburan yo.",descriptive
87,"Sayuran ngen buak dau kandungan vitamin ngen mineral, luyên kuni kênsok dau kulo dê biaso tun muk matêak kêrno dau manfaatnê. Misalnê ubai kêmnor dê masuk jenis tanêm dê nêmok bututnê. Ubai kêmnor yo dau tun pêcayo utuk perawatan papêa utuk kêmu ang kêkê ut nak babok papêa. Senyawa nak lêm ubai kêmnor o nam mêlnyêp dê agok mêmêlêu nak papêa, kêmu ang noda nak papêa dêdidik, mêlnyêp hyperpigmentasi. Ca o gêmuno ubai kêmnor yo utuk parawatan papêa nêa jijai masker ubai. Ca o mênêa masker ubai kêmnor yo pertamo, ubai yo narut sapêi alus sudo o tênepek nak papêa nerato nunyau kêkira lêmo bêlas menit baru nêpuk ngen biyoa sapêi bersih. Masker yo kulo nam kêmcang babok amên itê têmamêak mêdau ngen tomat.",expository
119,"Nak Indonesia dau niên pnan mêmêcêm wisata dê baês muloi kuni laut, danêu, guo kutênê ade ngen ade kêkêdau wisata nak Indonesia ati dau tun namên. Pnan wisata dê ati dau tun magêa o nam mênêa puês utuk tun dê ade jiwo petualang. Pnan nê kulo idêa coa si nak Jawai bae. Awei nak Jamai, awêi ade itê mbaco kuni kêkêdau sumber, nak Jamai ade danêu dê nak bêak tebo Batuah Kabupaten Kerinci. Danêu yo gennê danêu Kaco, danêu yo biyoanê kêtên warno biru ngen jêniak kulo. Pnan wisata yo memang ati dau tun namên tapi perlu itê namên danêu yo pemandangannê baês ngen udaro dê kêmbiak sêngoknê.",persuasive
53,"Kansreng gen nê amên nak sadêiku amên bêbasonê dau tun madêak peyek, amên dê dio mênêa nê tersêrêak ngen jano sliro tê, ade dê makêi kacang tanêak, kacang tahu, kacang ijo adekulo dê pakêi kan trai jano kan mêsin ade kulo dê makêi udang, kêkucêp dê dio amên uku lok si makêi jano bae uku galok muk nê, mênêa nê agok mudêak ngen uyo kulodau tun jêmuoa nak ipê bae mudêak itê mêsoa. Dê uku kêmbiak galok igai amên muk dê ade unoknê makêi dawên lemeu, ndingku makêi dawên lemeu yo têmamêak padek asai nê. Amên bi muk kansreng yo biasonê amên uku coa mudêak bêdan.",descriptive
293,"Lahernê anok ade anugerah dê coa ade baningnê kuni Allah SWT dê Si mêlêi amanah ngen taruak ngen itê, Allah kuni tip mêlêi itê anok ngen têmamêak jerkai ngen tun tuai kulo bakêa dapêt bakti kuni anok o amên bi lai sudo yo, amên tun tuai nam dmidik anok ngen baik sê suoi ngen tuntunan dê najêa nak lêm Islam. Lahernê anok kan lêm keluargo pasêtba bakêa mênêa suasano umêak dê ayoknê sunyai jijai lêbiak rami, ngen adênê suaro nginoi cupik dê mênêa idup tamêaak semangat ipê igai amên laher anok yo bi an nêmot. Laher cupik yo kulo nam têmamêak gênêp ngen têmamêak snang, do niênnê tun tuai ngêding basea kêrno coa mutus tmo.",descriptive
321,"Bi gagal nak lêm usaho tênamêak igai gagal nak lêm umêak tanggo dioba dê uku mêding. Nak lêm umêak tanggo kucainê itê o harus nam sêsamo têbukok, amên itê cuma mêlai ego tê mako uku yakin bakêa coa an. Awêi uku bi an umêak tanggo anok kulo bi lêlai, kêrjoku Alhamdulillah lacêa amên ndingku utuk kebutuhan bêbilai bi gênêp. Tapi dia nano kêrno dê donê ku ang têbukok ngen galok nyêunyin jijai keme galok sutok. Memang ba coa baik amên awit sutok ipê igai amên anok namên, kêkêdau taun uku mot ngen harapan amên si lok bubêak tapi coa bubêak kulo, akhirnê uku dê cigai taên.",narrative
325,"Idup o coa slalu adêk jano lacêa pasti bae dau masalah dê itê têmau utuk itê mêlakêak. Dau pengalaman idup dê harus itê mok awêi pengalaman dê itê gagal. Gagal o coa seharusnê mênêa itê us tapi do o dê bakêa mênêa itê tamêak kuwêt nak lêm madêp dê bakêa itê têmau sudo yo. Kegagalan dê pêrnêak nding adeba kegagalan sêmusun skripsi dê coa tepat waktau. Masalah dê nadêp kêrno dosen pembimbing dê ja ang ade nak pnan dê mênêa kegagalan nak lêm waktau sêmusun skripsi, dê akhirnê sudo tapi coa sesuai ngen target dê kênlok. Kutê o jijai pembelajaran utuk awok dewek amên idup o coa si cuma têmotoa kêlok tê bae tapi tun luyên kulo nam jijai sebabnê.",argumentative
226,"Kuni titik baik nak sêkulah jano nak umêak itê bi najêa utuk menabung, luyên kuni utuk bêlajêa imêt itê kulo nam maik caci ngen ca o cêm êi caci blanjo sêkulah tip bilai. Awêi têtiko itê lok têmukua barang gen dê klok tê utuk waktau o itê ati nam, kêrno itê coa lok pusing ngen nam mok barang butang do beresiko kulo. Jijai utuk itê nam têmukua gen kênlok tê o itê harus nam têmaên kilêak, kêrno itê ade kêlok o itê mêstai nam nabung ngen nam cêm êi kuni gajai tê tip bulênnê. Amên itê coa meker igê coa ngêding utuk kêmopoa caci ngut si têkopoa, cuma itê harus nam têmaên ngut kêkira caci tê gênêp. ",expository
923,"Uku pêrnêak nupang moi toilet pas gabok pnan kuwat, toiletnê o kêmbiak ngêinê awêi toilet coa pêrnêak nrawatnê, jijai uku masuk samo mtis yung kêrno têpakso kuni têmaên mênyêak jijai penyakit kunyauba jorok coa ngapo dê pêtingnê mêak sapêi jijai penyakit kêrno têmaên mênyêak yo. Mnurutku tun kêmliak itê do o nam bae kuni cao itê mrawat umêak, bersih umêak tê itê kulo padek, ipê igai nak kamar mênai ngen toilet do o mêak sêsio utuk mêrsih, itê coa namên têngen waktaunê ade tun jano tamu dê lok nupang moi kamar mênai jano toilet. Têtiko tun nam bae mênilai itê kuni awêi ipê tun o kêmliak kebersihan umêak tê, utuk umêak o coa si haru baês dê pêtingnê umêak o bersih.",argumentative
956,"Utuk kêkêmuk do o itê mêstai jêmago nyên kebersihannê mêak sapêi awêi dê uku pêrnêak mêding. Jijai waktau uku mêsên lotong sayur pueng nak pnan tun jagêanê waktau muk uku coa kêmliak amên nak pinganku o ade kaitnê, bi têngêak uku muk uku kêmliak ade kait nak pinganku, uku trus madêak ngen dê jêmuwoa lotong o amên nam mên amên uku mêsên igai mêak pakêi kait nadêakku, sinê langsung minoi maaf ngen kten selek nak papêanê, kêrno têmau kait o uku coa têmrus muk igai samo masên uku pêsên bae ngen dê jagêa o utuk sudo yo agok têliti didik mêak sapêi têjijai igai nadêakku, tapi ayok uku madêak uku minoi maaf kilêak ngen si, waktau uku masên kulo si coa lok caciku nadêaknê tak usah ngen si minoi maaf coa tê namên kêdau kilai, uku madêak coa jênano ngen mêsên mêak sapêi têjijai igai.",narrative
598,"Anok titik biasonê galok bujo ngen kêkuwatnê, sudo o coa an si bi gabok igai. Têtiko itê tun tuainê ade asai kano amên kêmliak anok tê nokoa jano têninyau kuwatnê, amên nadêakku amên si coa mbahayo igê itê tun tuai mêak mêmilêm igê sapêi itê sêsamo tun tuai bribut gêgara anok. Amên ade dê silêak mênyilêak itê mubêt do o bae amên nadêakku, tapi ade kulo tun tuai dê mudêak kanok amên anoknê blago ngen kuwatnê, itê kêmliak amên si gi omor lêmo taun mimêak do o coa jêjano be sudo bêlago o si gi bakêa kuwat igai. Maksudku utuk anok dê gi titik barêak yo dê baiknê itê tun tuai mêak kulo jijai bribut, amên bribut biasonê itê tun tuai ati sêbaik anok bi kuwat ngen bi gabok igai.",argumentative
712,"Ade nak do pnan uku kêmliak nak perakitan stom dê kêrjo o cigai si tun, nak di o gesea kutê bi makêi robot, dioba asea tehknologi tun dê kreatif nam mênêa robot dê si cukup kontrol kuni ku uak jano nam mênêa program pitar dê coa si perlu kontrol igai. Robot dê kênliakku yo si bi nrancang tun utuk mrakai mêsin stom, jijai nak di o kutê alat-alat jano kracok utuk mesin do o robot kutê dê masang, utuk tip komponennê do o lêluyên robotnê, muloi kuni mpek krako mêsin, dê masang isainê, de masang arêak baut ngen min dê sudo moi pnan masang nak stom. Utuk masang moi stom do o ade tun duai nak di luyên kuni o dê masang robot oba. Uku nak di adê abiak paok si duai jam do o kênliakku bi kêdau mesin dê nêa robot o. ",descriptive
1029,"Kemerdekaan Indonesia adeba peristiwa bersejarah dê ayoknê ade sêlisiak antaro golongan uai ngen golongan tuai dê waktau o kêduainê lok gêgacang merdeka, kêrno waktau o situasi gi nak kekosongan pêmritêak kuni tangên Jepang. Cuma bae masalah pelaksanaan proklamasi o ade beda pendapêt. Golongan tuai lok sêsuoi ngen itungan politiknê kêrjo samo ngen Jepang utuk proklamasi kemerdekaan supayo coa têjijai perang dê têbo o madêak revolusi terorganisir. Ngen cao o mnurut golongan tuai supayo coa mnyalêak ngen ketentuan pêmritêak Jepang, tapi cao yo golongan uai coa setuju, amên mnurut gologan uai utuk proklamasi kemerdekaan ngen kekuatan dewek jibêak cênapua Jepang. Dê akhirnê têjijaiba peristiwa Rengasdengklok.",expository
631,"Kutê itê waktau gi titik bi pasêtba ade do permainan dêitê paok si tip bilai main, awêi uku waktau gi titik kêmbiak snang main bal. Umaêak keme coa uak kuni umêak sêkulah jijai paok si tip bilai o nak di ba pnan keme gabok, biasonê ayok moi mini keme kêmnek lemeu lai kilêak, keme moi dê gi agok uai trus nunyea utuk kmem main bal. Uku ngen kêkuwatku belek kuni sêkulah nak lapangan oba pnan keme main bal, dê coa mudêak uku mlupo o waktau o ati si tun jêmuwoa bal kuni plastik awêi uyo, jijai utuk balnê keme makêi lemeu lai tapi harus nunyea kilêak amên coa o têlo, dioba dê utuk titik uyo cigai pêrnêak uku kêmliak awêi keme bêl o.Mok lemeu têtiko sapêi jênalang tun dê têmuan pun lemeu o kêrno keme biasonê coa ngadêak amên lok mok.",narrative
696,"Api itê dê coa namên gennê mesin cuci muloi kuni kota sapêi sêsadêi tun bi dau makêi mein cuci yo. Ade sêpasuakku gennê Reni si san igê yo gêmitêi mesin cucinê kêrno dê an bi cigai nam makêi, jijai si têmukua mesin cuci dê bêlau yo dê biaso gonê coa si la ang igê kulo. Agok slen kulo kêmliak si ipê kêrjo têtiko belek pêlbêak sudo o si nêpap ngen ngêsok kulo, anoknê ade duai tapi belek kulo kuni sêkulah têtiko sapêi pêlbêak kulo. Amên pnannê coa ade mesin cuci awêinê coa têkêrjo kêrno waktau o dê ku ang nyên, makonê amên ade mesin cuci yo agok têlngan didik kak waktau, si o amên nadêaknê nêpapnê duai bilai dêbat, amên ndubi nam dêmingau dêbat.",narrative
454,"Umat Hindu bilai rayonê gennê bilai rayo Galungan ngen Kuningan. Bilai rayo Galungan ngen Kuningan. Bilai rayo Galungan nade utuk jêmijai do kekuatan rohani supayo dapêt pekeran tenang, amên bilai rayo Kuningan do o utuk keselamatan, perlindungan ngen tuntunan lahir batin magêa Dewa, Bhatara ngen para Pitara. Mnurut Lontar Purana Bali Swipa, bilai rayo Galungan nakde nak bilai pertamo bulên purnamo nak taun dêlapên otos dêlapên puluak duai. Bilai rayo Galungan ngen Bilai rayo Kuningan nrayo duai kilai dê taun almanak Masehi. Jarak antaro Galungan ngen Kuningan o dêpuluak bilai dê nitung ngen dasar almanak Bali. Amên bilai rayo Galungan o tip bilai rêbu, amên bilai rayo Kuningan o bilai sabtu.",argumentative
729,"Penyakit dêmêm panggung o nam itê milok amên itê nam kontrol emosi tê do o dê utamonê, kutê tun amên nak muko tun dau miling jano nyanyi utuk pertamo kilai bi pasêtba mêding gennê dêmêm panggung. Coa mudêak mêlnyêp penyakit yo amên itê dewek coa pêrnêak cêmubo ngen coa awit mlatih utuk nam miling jano nyanyi nak muko tun dau, Dêmêm panggung yo timoa kêrno itê têtiko ja ang nam kontrol awok tê dewek waktau nak das panggung, jijai utuk mêlnyêp dio itê mêstai ade usaho nam mlatihnê ngen cet têmoton jano mbaco awai ipê cao- cao itê nam mênguaso suasano waktau itê dau tun têmoton. ",expository
0,"Bulên Pebruari 2022,keme tun pat dapêt tugas kerjo moi Jawai Têngêak tepatnê nak Kabupaten Purbalingga, keme sapêi pêlbeak nak di, pas kêlmênnê keme mto moi alun-alun, nak di dau tun dagang kêkêmuk, uku cêmubo ade gennê Tempe mendoan. Ruponê padek asainê, pêi dêbat yo ba cubo muk tempe mendoan, sêlamo têlau bilai tugas nak di, tip malêm keme kêluwêa mto, uku madêak ngen kêkuwatku amên itê belek tempe mendoan yo nam ba jijai utuk oleh oleh kêrno nak pnan keme ati si nê, sapêi uku têmnai ngen dê jêmuoa awêi ipe ca o mênêa tempe mendoan, si majêa ca o nê, rupunê mudêak, sudo yo amên siniak uku bi nam mênêa dewek. ",narrative
1113,"Amên mnurutku utuk faham atheisme yo memang bêbênêa coa cocok ngen coa buliak utuk tun dê ade agamo ngen tun dê faham agamo, tapi utuk tun dê têmotoa faham atheisme yo buliak bae do o hoknê, tapi amên utuk nak nêgrai tê Indonesia faham yo mêak sapêi ade ipê igai nak nêgrai tê ade kêkêdau agamo dê memang pêcayo ngen adenê Tuhan. Amên utuk nak luwêa nêgrai dê gimasiak dau penganut faham yo, do o kêrno memang nak nêgrai o misin utuk faham atheisme yo ade nak di, dê dau têmotoa faham yo do o tun dê memang si meker ngen dê ade nak pekerannê o harus nyato ngen si nam kêmliak, jijai tun dê barêak yoba tun dê ku ang peker awêi ipê dênio yo ade i o kulo ngen awêi ipê nam ade kehidupan nak dênio yo.",argumentative
740,"Tun nam nadêak phobia amên si midêp sabên dê bêlbiak trus sabên ngen do pnan. Rêrato phobia nam mubêt walau ati si pengobatan dê khusus kêmaên phobia. Barêak phobia ngen bnatang awêi kuyuk adeba Cynophobia brasal kuni baso Yunani Cyno tainê kuyuk ngen phobia tainê sabên. Biasonê tun dê midêp Cynophobia mêding asai sabên ngen kuyuk dê bêlbiak igê. Sabên ngen kuyuk o kêrno trauma kuni titik mungkin bi pêrnêak nêngêt kuyuk, makonê amên si têmau kuyuk walau kuyuk o coa bahayo tapi do o têp mênêa asai sabên dê bêlbiak ade kulo sapêi mbayang kuyuk bae si sabên. Utuk mubêt phobia ngen kuyuk yo nam mênêa kêkêdau cao, nêbaco nak WikiHow.com kekerba riwayat idup ngen kuyuk, mêsoa sêbab gêntai nam timoa, pêcayo amên ade cao utuk mu ang asai sabên o ngen minoi tulung ngen terapis profesional.",persuasive
795,"Mêak gêgulut sabên amên itê jênalang bnatang ipê igai bnatang o memang ade dê têmuan. Amên bi cigai nam milok cubo mlilai moi pnan dê aman, amên gi nam milok itê mêsao jano alat dê nam itê makêi utuk mulêu bnatang o. Misalnê barêak itê jênalang angso amên itê tênang do o nam itê sêmlamat awok tê dewek, do igai amên itê mlilai waktau jênalang angso yo nano si bakêa jêmalang itê ngut ipê bae, tapi amên itê tênang ngen bêrusaho têmakêp kagênnê si cigai binai jêmalang itê do o dê pêrnêak uku makêi cao o. Jijai intinê itê harus lêm kondisi tênang, jibêak gacang têmês.",persuasive
925,"Bi dau uku têmau nak spanjang dalên amên lok moi toilet ati tau têmau toilet dê bersihnê, nam bae pas itê têmau toilet dê kêmbiak kotornê. Jijai muloi kuni o uku awit sêmyap biyao nak kaco titik utuk jêjago mêak nak toilet o biyoanê kotor jano memang coa ade biyoanê, mêak gi nak pnan itê misai minyok têtiko bêdan nak umêak makan bae ati tau kulo itê têmau pas toiletnê bersih, nak bae toilet o kotor kêrno mungkin petugas dê mêrsihnê ati spêt utuk mêrsih. Cuboba mingêt têngen lok lêlalau uak mêak coa siap biyoa agok dêkaco tip nupang moi toilet umum. Mêak sapêi pas itê masuk toilet do o mênêa itê buye kêrno jijik kêmliak toiletnê dê kotor ngen coa ade biyoa.",persuasive
633,"Maso barêak keme gi ttik bêl o uak nyên bisonê ngen maso uyo, waktau zaman keme titik utuk main o keme harus nam mêsoa ngen mênêa dewek utuk alat mainnê, coa si barêak uyo kutênê tingêa itê têmukua alatnê lok main jano. Jijai maso o keme bêbênêa ngen cao mandiri harus meker su ang lok main jano. Dêniênnê kuni pengalaman titik jijai uku bi biaso mandiri ngut uyo, memang biso nyên tun domor ku ngen tun-tun uyo. Mnurutku uyo dê padeknê dau pnan olah raga utuk tun muloi kuni titik sapêi tun tuai ade, amên bêl o muloi kuni alat sapêi pnan itê lok olah raga o saro mêsoa, kêrno titik ade bae gen jênijai pnan olah raga o, têmau pnan lapang didik bi jijaiba nam makêi utuk pnan.",argumentative
803,"Amên caoku uku mêlnyêp asai sabên su ang o pertamo mêak galok lalau mênyu ang amên kêlmên bilai, keduai amên nam lok lêlalau kêlmên najok kuwat, kêtêlau amên têpakso harus lalau su ang bêrusaho ayok lalau mêak coa tingêt bêduo ngen minoi magêa Allah SWT supayo nak dalên ngut sapêi coa ade masalah, trus nak dalên itê mbaco jano ngajai jano dê itê nam. Dau kejadian dê itê awit têmi uk tun gidong mênyu ang jano lêlalau mênyu ang o gênangau atau, jijai nak di ba itê lok têatêi ngen harus kêmuêt imên tê jibaêak sapêi itê ayok lalau o peker mêmêcêm. Uku dê awit lêlalau su ang uyo bi cigai brapo sabên kadêak mlitas dalên dê sunyai kulo, kêrno uku yakin bae magêa Allah SWT ngen minoi perlindungan slamo mênyu ang jano lêlalau mênyu ang.",argumentative
683,"Anok titik uyo bi dau mêgong ponsel muloi kuni cupik omor duai taun bi dau tun tuainê mêlauk mêgong ngen main ponsel. Sêbênêanê amên itê sayang ngen anok nadêakku mêakba itê mêlêi mêgong ipê igai main ponsel yo utuk anok titik khususnê, utuk omor kak bêak num taun do o si ati namên bahayonê mêgong ponsel yo. Dau itê kêmliak kejadian nak brita-brita, titik omor gi bêak kuni lêmo taun jijai korban kuni ponsel yo. Itê dê jijai tun tuai kêmliak barêak nak brita o mêstainê lok lêbiak têatêi ngen anok tê dê gi têtitik utuk mêgong ponsel, dau efek coa baiknê utuk anok tê, dê niênnê utuk kesehatan titik dio ku ang baik, utamo utuk kesahatan matai, amên si sapêi bêjam-jam kêmliak jano têmoton dê ade nak ponsel yo dio bakêa barêa ngen matainê.",argumentative
221,"Gi ade tiêak tabunganku uku kulo têmukua tanêak, kêrno coa uak kuni umêak keme uyo ade tun lok jêmuoa tanêak umêak, amên lokasinê paok ngen dalên lai makonê uku lok nyên mok tanêak yo. Amên go mungkin kêrno tunnê kulo gidang perlu caci gi jijai gi nam uku têmawêa sêsuoi ngen caci dê ade, amên jêrkai coa gi moi ipê akhirnê uku nam masên tanêak o ngen go agok mudêak. Lokasi tanêaknê padek tapi sayang didik coa brapo libêa gênêpba utuk umêak bae kêrno na kidêu kanênnê bi umêak kutê, tingêa do yo ba dê ati nêbangun. Ade tiak caci didik uku lajauba mênêa pondasi supayo amên ade lêbiak jêrkai igai uku nam langsung mbangun, misalnê ati ade dê bakêa têmungau mungkin sniwoku kilêak.",narrative
774,"Gêntai itê waktau bubêt do o ade dê harus makêi sutik, mnurut ahli kesehatan mubêt dê makêi sutik o kerno utuk nam gacang sapêi moi pnan dê nidêp o jano pna utuk nam têmaên dê jano têmulok penyakit o bakêa masuk moi awok. Cairan lêm sutik o do o kulo harus sêsuoi ngen kondisi penyakit o, utuk manêu ubêt sutik dê masuk lêm awok tê o do o pengaruh kulo ngen pnan jano kêlêm sutiknê. Awêi sutik intravena, sutik yo cao masuk cairan moi lêm dalêak coa yo adeba coa dê gacang utuk nam dapêt manfaat kuni ubêt o. Ade igai gennê sutik intramuskular amên dê dio adeba utuk nam mpek ubêt moi lêm blat supayo nam gacang capua ngen dalêak, dê daunê cao yo utuk mpek vaksin dê coa aktif awêi vaksin influenza. ",expository
773,"Rêrato tun sakit dê sudo snutik o biasonê ade asai ku ang baik nak awok, awêi sutik vaksin jano sutik penisilin  do o utuk efeknê moi awok o ngending nyên, nak pnan gês snutik o gis sudo o nak lêm tênêi asai lok mutêaknê, têtiko ulau kulo ngêding gis, do o kutê kêrno efek kuni ubêt o. Sêbênêanê do o coa jijai masalah, do o cuma reaksi ubêt dê bi masuk lêm awok tê, mnurutku harusnê sudo sutik o ade igai ubêt kuni kesehatan dê nam mêlnyêp asai dê nêding tê o pas sudo sutik, bênêaba reaksi ubêt o tapi utuk pênawêanê harusnê ade, dê sabên tê têtiko ngen adenê reaksi yo dau kulo tun dê ayok o coa jêjano tapi pas sudo snutik o si jijai mêding dêmêm. Awêi sanigê yo waktau dau tun sutik vaksin, do o coa si didik dê mêding coa baik asai awok sudo sutik o.",argumentative
426,Têtiko itê dê tun ati ngêrtai gen bedanê Nêbai ngen Rasul. Nêbai adeba dê dapêt wahyu Allah SWT utuk dirainê dewek amên Rasul adeba Nêbai dê coa si cuma dapêt wahyu tapi wajib utuk sêmapêi wahyu dê si dapêt kuni Allah SWT moi manusoi. Rasul tugasnê majêa syareat amên Nêbai tugasnê utuk têmrus syareat dê ayoknê bi najêa Rasul. Têtiko dau tun ati nam jêmlas antaro Nêbai ngen Rasul tapi kutê o tergantung ngen tugas nak lêm sêmbêa Tauhid. Iman magêa Nêbai ngen Rasul bêratai pêcayo amên kutê wahyu dê nêlêi ngen Nêbai jano Rasul o memang kuni Allah SWT.,expository
614,"Amên itê ade dê mêding perlakuan coa adea nak ipê bae lok si nak dalên, nak pnan umum jano pnan kêrjo itê harus gacang mok kêsimpulan. Misalnê nak barêak nak pnan kêrjo atasan tê jano bos ade dê perlakuannê i o, itê harus gacang ngêrtai. Amên uku dê bi pasêt uku bakêa madêp atasan jano bos têmnai gen maksudnê, amên si coa jêlas alasannê jam oba uku bakêa minoi bêdan kerjo, tapi amên alasannê mungkin si madêak utuk sêmêntaro jano utuk gêmnêp tun nak bidang o kêrno ku ang tun uku kulo bakêa têmnai kêdau kê an. Amên simêtnê kulo ku ang puês ngen uku coa bakêa uku têmimo alasannê. Jijai intinê mêak sapêi itê kêkêlonê mênêa bae itê ade go dirai do o harus si nam mêgo.",expository
29,"Uku ade cubo muk benik unok bê êm, amên nak Riau jano Padang tun madêak nê lamang tapai, utuk bênik dio bahannê kuni bêlas poi pulut, satên, ngen silai didik, kêmsok nê nak lêm buluak uai. Amên bê êm nê kuni bêlas poi pulut mêlêu kênsok trus nagai. Ca o mênêa bênik nê bêlas nêpuk bêbêrsih cênapua ngen satên nasuk lêm buluak ngen nêlapis dawên pisang, kêmsoknê sênyêp nak aang ngalai sapêi mêsok kVkiro duai jam. Amên bi mêsok nêgit buluak nê têntok bêniknê nêpek nak pingan jani makuk das nê sniram ngen bê êm dê bi jijai, sudo kêpadek asai nê. Amên lok cêmubo mênêa coa si saro igê da.",persuasive
176,"Waktau luang o adeba waktau dê cigai bakêa nam itê melek igai , makonê nak waktau luang o itê nam kêmrêjo jano bae dê bakêa bêguno baik utuk tê dewek jano utuk tun dau. Waktau luang o kulo itê nam mênêa kegiatan misalnê manêu hobi. Manêu kegiatan hobi yo bakêa mênêa ade asai puês nê ngen nam kulo masêak kêpacok. Hobi o adeba aktifitas dê itê manêu utuk kunyau itê mêding puês. Biasonê hobi o nanêu pas belek kêrjo jano pas waktau libur kêrjo utuk mêlnyêp kepayêak jano stres. Hobi ade dau kategori ade kêkêdau jenis, ade aktifitas fisik, aktifitas peker, aktifitas kreatif ngen berkomunitas. Manêu kegiatan hobi o nanêu ngen snaang atêi kêrno coa adê paksoan kuni tun luyên.",expository
243,"Pengalaman dê mnarik kuni tun dê cet kêlnyêp dupet dê tingva jano cucia, Tas dê kulo pêrnêak nyêp nak negara Jepag pas itê têmingia krita do o bakêa belek sotos persen ngen kondisi utuh coa ade dê ku ang. Pasêtba itê snang dapêt barang dê bi nyêp belek igai ngen itê lêm kondisi utuh, kerno nak negerai Jepang o najêa kuni titik utuk jibêak mok barang amên iso barang tê. Luyên kuni o kulo nak nêgara Jepang ade pnan khusus Lost And Fuond dio adeba pnan nak ipê mpek barang dê tênmau nak dalên jano mêsoa barang pribadi dê nyêp.",descriptive
964,"Cet itê kêmliak tun mênêa kêkêmuk têtiko utuk jêmago kebersihan o sêkmudêaknê têtiko kulo dau dalêk nak iding si mênêa kêkêmuk o. Uku paling coa galok amên kêmliak kondisi pnan dê ngêi o nakêi utuk mênêa kêkêmuk, bi pasêtba pnan o dau bakêa jijai pênyakit kuni kumên dê ade nak pnan ngêi o, mnurutku itê wajib jêmago kebersihan mêak sapêi itê jano tun luyên bakêa sakit sudo muk kêkêmuk dê itê mênêa. Amên itê muk kêkêmuk dê ku ang bersih dê pertamonê do o bakêa mênêa itê tênêi gis, sudo o itê bucua. Kumên kuni kêkêmuk dê ku ang bersih o gacang nyên reaksinê nak lêm awok tê ipê igai amên awok tê agok ku ang kuwêt ngen kumên o nam bae itê lajau jijai sakit.",expository
1106,"Ngen adenê kemajuan zaman barêak uyo do o utuk pergaulan anok-anok uai awêi cigai ade batasnê, dau tun têrutamo sêlawêi dê jijai korban nak lêm pergaulan bebas o. Awêi anok buwêakku si o pêi têmat sêkulah SMK kêrno si coa meker utuk pergaulannê makonê têjijai ngen pêdiaknê dê gi nak kelas satu SMA. Ade do bilai waktau o gi libur kêrjo si moi umêakku, ngen sêsabên si cêmrito amên pêdiaknê gidong tênêi lai, si samo cêmrito o kten memang sabên nyên, amên nadêaknê si ati cêmrito ngen tun tuainê. Jijai sudo si cerito o uku têmnai ngen si awêi ipê rêncano udi, si madêak amên nam lok gêmugua kandungan o do o kulo nadêaknê pêi duai bulên, uyo si gi bingung utuk mêsoa dê nam gêmugua kandungan o. Nak di uku mêlêi saran ngen si amên nam mêak gêmugua ko harus têtê ang ngen tun tuainu madêak jano bae resikonê ko mêstai têmanggung nadêakku, trus uku kulo madêak amên gêmugua o coa baik ipê igai nak lêm agamo do o jijai duso lai, nadêakku ko têtê ang bae ngen tun tuainu coa gi mungkin tun tuainu munuak ko paling cuma mêngiak, amên misal si coa lok murus kunyau uku dê bakêa murusnê têmasuk têmau ngen tun tuai pêdiaknu nadêakku, sinê muloi kten agok tênang coa an uku mêluak si belek ngen mêluak usaho utuk kêmrêjo sêmyang tobat.",narrative
370,"Manêu usaho adeba dalên itê nam dapêt asea utuk gêmnêp kebutuhan tê. Uku manêu usaho bi kêkiro sebelas taun, slamo manêu usaho uku têp slalu pêcayo ngên api bae dê mênyakut ngen usahoku. Dê paling mênêa uku menyesal somor idup o kêrno uku mangêp kutê tun srai ngen pekeranku jano srai ngen dê uku meker, tapi do o salêak lai utukku. Dau anok buwêakku dê muk caci perusahaan dê uku coa namên, kêrno uku slalu pêcayo ngen kutê laporannê, pas akhir taun dê terakhir uku mukok usaho baru kêten kutê nak ipê pao caci tagihan dê harusnê bi masuk tapi nak kator coa ade laporan. Uku mêdêu api bae dê ade masalah ngen caci yo, ade dê ngênginoi madêak caci o nakêi utuk anok sêkulah, ade kulo dê madêak cacio nakêi utuk operasi kakoknê ngen dau igai ba. Uku bi lok mlapor plisi sêbênêanê tapi uku meker urusan tamêak lêm, jijai uku smudo ngen kekeluargaan dê pêtingnê têbo o sangup melek kutê caci o.",narrative
131,"Kuni Purwokerto keme lalau moi Purbalingga, coa si brapo uak kuni Purwokerto kêkiro pat puluak menit ba. Sapei nak Purbalingga keme têmalêm nak hotel Braling dio hotel gi bêlau nak yo, pnannê kulo coa si uak kuni kota, fasilitas nak hotel yo agok lêbiak baik ba kuni dê nak Purwokerto, mungkin kêrno hotel bêlau gi, pas kulo kêlmênnê ade acara nak di ade artis kuni Jakarta, jijai malêm o agok rami, utuk mukmêi puengnê termasuk agok mewah nyên kmasaiku kutênê ade, jijai itê lok muk jano bae tingêa miliak do igai ade dê coa itê têmau nak hotel luyên, nak yo kulo ruponê pueng ade sêmdio mêmêcêm jamu, sayangnê bae uku ku ang galok menem jamu. Amên nadêakku pelayanan ngen kênyaman bi jijai ba, tapi ade didik sayangnê pnan brokok agok uak, do kulo nak bilik coa si sêmdio pnan, mêstainê ade sêmdio bêrno utuk dênong.",narrative
66,"Bêl o istilah chef cet tun mangap srai ngen koki, dê tainê juru ngêsok, amên uyo profesi chef yo tamêak dau tun namên trus muloi tun kulo namên amên chef ngen koki adeba duai kerjo dê coa si srai walau sêsamo kêrjo nak dopoa. Mako tun madêak chef si o juru ngêsok profesional biasonê jijai kêpalo juru ngensok nak hotel, sedangkan koki o kêrjonê sêmyap ngen kêmsok kêmuk khususnê kêrjo jijai juru ngêsok. Bêl o duai profesi yo dau tun coa lok kerno amên masalah ngêsok nangêp tun do o kêrjo slawêi bae, tapi uyo dau ba dê sêmanêi mlajêa jano skulah nak jurusan yo, utuk uyo dau nyên peluang kêrjo nak bidang yo.",expository
558,"Coa an igai liburan, lalau moi luwêa kota jano lwêa negrai o memang praktis dê mênêa snang. Lalau makêi pesawat adeba dê nam itê miliak utuk sapêi moi tujau tê. Walau lalau kênnek pesawat o agok la ang nêbaning ngen kendaraan luyên, tapi waktau dê itê perlu agok gacang. Lêm lalau o coa tmutup keungkinan ade masalah nak lêm perjalanan dê mênêa itê têningêa pesawat, amên bi têlanjua tingêa pesawat jibêak renyeng, ade kêkêdau hal dê nam itê manêu, nbaco kuni Insider, mnurut CEO Airhelp, Hendrik Zilmer kêkêdau maskapai ade aturan dê coa si tênulis dê nam bakêa têmulung mêsên tiket pesawat utuk penerbangan sudo o, tainê maskapai ade aturan dê si nam mpek utuk milêm nak penerbangan sudo o amên gi ade kêrsai têrutamo utuk pênupang dê tingêa pesawat ngen alasan dê coa sêngajo.",expository
312,"Keme bênum basuak waktau têningêa tiak mêningêa bi pasêtba kutê mêding sedih, kêrno keme dau sêmanêi jijai coa si kêten igê amên keme gidong sedih. Luyên igai ngen kakok keme dê tuai siba do dê sêlawêi, utuk mêlnyêp asai sedihnê o  agok an, mêmingau si ati nam awêi galoknê. Jijai kêrno uku anok sêmanêi dê tuai dioba tugasku utuk nam mbujuk si utuk mêak an igê sêdingên, Uku madêak kutê itê bakêa mêningêa api dutê ngen api dê kêdong itê coa namên do oba rêsio Allah. Do igai uku madêak ngen si amên an igê bogoa sêmdingên jano coa slen ngen almarhum, si bakêa coa tênang nak di kêrno nak antaro tê ade dê ati ikhlas ngen si mêningêa.",descriptive
766,"Malêm Mingau dê tênungau akhirnê sapêi kulo, keme ade rêncana kopoa nak do cafe coma utuk ngênguta ngen têmi uk live musik bae. Sudo ngênguta têtawai coa ngêding bi jam stêngêak duai blas kêlmên, asai sabên belek muloi timoa nak atêi kêrno nano waktau brakat madêak belek sêati jam dêpuluak tapi uyo bi têngêak malêm ati ade tando lok belek. Pas sadar kêmliak bi têngêak malêm jijainê ade asai sabên kêno pengiak, trus peker utuk mênêa alasan mêak sapêi keno pêngak tun tuai. Timoa nak lêm pekeran ide têlat belek o kêrno mês kuwat dê umêaknê uak kuni cafe o, kinoi ngen adenê alasan o tun tuai nam pêcayo trus buye mêngiak.",narrative
265,"Ada kabar baik kuni Pendidikan, dê dio kuni Rayna Amara Devini têmamêak kêkêdau anok Indonesia dê cêmatet prestasi nak ajang Internasional, si dapêt medali pirok nak Singapore Math Competition taun 2022. Siswi dê gi masiak nak kêlas num SD yo milên nak ajang dê dau peserta kuni luwêa nêgrai. Informasi kuni Hypeabis.id kuni sêkulah si snang ngen pelajaran matematika memang si snang pelajaran yo kuni titik, si kulo snang ngen ako-ako rumus matematika. Kêrno kêpitarnê o tun tuainê cubo ndaftar moi kompetisi matematika Internasional, walau cuma dapêt medali pirok si têp nam min gen baês tun tuai, kêkuat ngen negara Indonesia.",argumentative
1162,"Makhluk gaib o bêbênêa ade gêntai uku madêak ade, uku bi kêkêdau kilai gênangau sapêi si kêmten kulo wujudnê. Dê uku tingêt nyên waktau uku pêi baliak umêak, umêak o umêak bêlau tapi nadêak tun dê têmuannê ade kêkiro dêtaun coa si tênungau. Kêrno umêak o biliknê ade têlau ade do bilik uku makêi utuk pnan sêmyang, kêrno gi bêlau kulo jijai bilik o ati keme masang ordeng nak kêmdannê. Waktau o uku sêmyang subhu, pêi muloi sêmyang uku têmi uk suaro gêmruduk nak das plapon coaba uku gle, smudo rakaat pertamo trus masuk moi rakaat kêduai do o saêi nak kêmdan ade dê awêi gêmtuk uku trus bae smudo sêmyangku pas sudo salam uku kêmliak nyên putiak nak luwêa kêmdan awêi pocong coa an trus nyêp, uku trus bae baco duo ngut sudo.",descriptive
750,"Bully adeba tindakan ngen cao gêmangau tun luyên, makso ngen mêgis. Tindakan yo nam nak ipê bae, nam nak lingkungan jano medsos. Kasus bully bakêa ade akibat fatal amên coa nam milok nam bae jijai depresi. Amên jijai korban bully ade kêkêdau cao dê nam itê manêu mnurut artikel Kamini.id antaronê mêak mênêa reaksi jêjano, jago emosi supayo mêak têkêmin pas kêno bully, tnunyuk amên coa ade asai sabên ngen tênunyuk kulo amên itê binai ngen kêmliak matai dê mbully o, miling ngen tun luyên trus cerito ngen tun dê paok supayo ngêding agok tênang, milok dê galok mbully ngen mêsoa kêrjo jano bunok ngen kêkuwat bêlau. Amên bi sudo mênêa kutê dê awêi nak das, harusnê bi nam madêp amên ade dê mbully, kêrno cao madêpnê o harus ade kêbinai kuni tê.",persuasive
954,"Ade kêkêmuk dê nam nanês ade kulo dê coa baik utuk kesehatan tê amên nanês. Misalnê barêak lapên pêpucuk awêi bayam, sawi ngen pêpucuk luênnê do o mêak sapêi manês kêrno bi cigai baik utuk tê, utuk lapên yo nano amên itê coa abis baiknê naik bae ngen mêak sapêi iai, be amên lok muk igai amên si coa iai do o gi nam muk, amên bi ciagai padek asainê nu ang bae. Utuk lapên dê itê nam manês do o kulo adê batas dê itê nam manês, amên bêbilai itê bogoa manês ipê igai sapêi lêbiak kuni duai bilai do o lapên bi cigai baik utuk kesehatan tê padeknê nu ang kuni jijai penyakit. ",expository
227,"Utuk itê nam lok têmukua barang jano bae, nam ngen cao kredit nam kulo cao tunai, amên uku uyo cubo utuk nabung kilêak. Uku bi cet mêding amên nam itê jibêak têmukua barang ngen cao kredit, dio bakêa mbênêk ban tê, bêl o kulo uku bi pêrnêak têmukua ngen cao kredit asainê bênêk. Uyo jak uku nam nabung walau didik tip bulênnê uku ngêding asai snang nyên kêrno utuk têmukua gen klokku uku bi namên ijunnê, jijai dê niênnê ulau coa gis amên itê nam têmukua barang coa nyicil. Muloi uyo api dê coa galok nabung amên nadêakku nabung ba, luyên asainê amên itê ade caci ngên coa. ",expository
382,"Gêntai amên ade kuwat dê bi an sêsamo ngen itê amên si baliak ipê igai pnan baliaknê o uak itê asai kêlnyêp nyên, uku mêding nyên asai kêlnyêp jak kuwatku dêpêak umêak baliak kêrjo uak ngen coa mudêak itê lok têmau igai. Asai sedih bi pasêt uku mêding sedih, kanyo keme bi lok si tip bilai têmau, keme kulo nadêak tê bi cigai ade rêsio bê salêak kêrno bi kêmbiak paoknê keme bi asai sêpasuaknê. Si naliak kêrjo kêrno kuni katornê si kênek jabatannê nak pnan bêlau si jijai kepalo cabang, sêbênêanê nak lêm uku sedih o ade kulo asai snang kêrno si kênek pakêt, tapi utuk dê biaso bêbilai nguta cigai nam, paling amên keme inau amên coa si dê telpon pasêt uku. Walau keme gi nam nguta kak telpon tapi beda amên keme nguta ca o langsung awêi galoknê. Dê niênnê kêrno si baliak moi daerah timur jijai waktau o dê jijai masalah.",descriptive
455,"Peringatan Maulid Nabi jijai bêtuk penghormatan bilai laher Nêbai Muhammad SAW tip tangêa duai bêlas Robiul Awal taun Hijriyah. Umat Islam memperingati  jijai bêtuk cito ngen Rasulullah SAW. Dau kegiatan  de nanêu nak bilai o sesuoi ngen cao jano tradisi nak daerah dê memperingati o. Awêi dê nêa siswa-siswi MI Nahdhatul Ulama 01 ngen 03, Situwangi Banjarnegara made peringatan Maulid Nabi ngen tema “ Dengan Bersholawat Mari Tumbuhkan kecintaan kepada Rasulallah “. Nak acara inti peringatan Maulid o sênapêi Kyai Sofan Saleh si o pengurus Madrasah Diniyah Assafiyah, amên peringatan Maulid Nabi adêba bêtuk penghormatan lahêrnê Nêbai Muhammad SAW kêrno Nêbai Muhammad SAW nutus Allah SWT tu un moi dênio utuk mênêa sempurno ahlak mulia. Ahlak mulia adeba sopan, santun ngen beradab.",argumentative
889,"Ngut uyo dau tun peneliti d gimasiak msoa utuk bahan penelitiannê têrutamo têmliti fosil manusio zaman bêl o. Ade gennê Eugene Dubois asalnê kuni Blando si pertamo têko moi Indonêsia utuk têmliti manusio zaman bêl o, si têko kêkiro nak têngêak taun delapên belas delapên puluak, lêm taun o si mêsoa kêkêdau fosil manusio nak Indonêsia utuk nam namên fosil o kuni taun kêdau ngen lok namên kulo muloi taun kêdau Indonesia yo bi ade tênugau manusio. Jijai kuni asea penelitian o kulo itê nam kêmbang lêmau ngen anok-anok sêkulah supayo utuk mingêt sejarah nam kuni generasi moi generasi. Ngen adenê sejarah yo kulo itê khususnê tun Indonesia faham sejarah Indonesia.",expository
284,"Utuk nam muloi umêak tanggo o coa si barêak itê miliak bajau nak pasar, tun duai dê luyên inok bapok tamêak igai, gi do inok bapok bae coa srai pemekerannê, jêmijai do duai atêi nak ngen prangai dê lêluyên o coa mudêak, kêrno mêmasing têmuan biso nak lêm jano bae. Utuk mlajau moi nikêak harus bêbênêa neker kilêak, kêrno dio amên nam cuma dêbat bae somor idup, amên coa neker mêmêsok kilêak nikêak yo nam bae coa an. Mnurut Moustafa nak lêm artikel About Islam, rêsio pêrtamo nak itê nam snang umêak tanggo adeba ngen têmuan pasangan dê pas kuni sêgai agamo ngan akhlaknê.",argumentative
1176,"Ngen adenê zaman moderen uyo bi dau budayo tê dê bi lok nyêp, dau tun uai uyo si lêbiak apêa ngen budayo nêgrai tun kuni budayo nêgrai dewek. Awêi nak sadêi keme khususnê nak tanêak Jang do o dau tun-tun uai coa namên gen pao budayo kuni Jang, waktau Bupati dê piliak kêdong yo nam mênêa barêak pnan na ai utuk têtitik dê gi sêkulah, do o supayo si namên ngen si kulo nam jêmago budayo Jang utuk maso moi mukonê. Bi gesea rato tip kêcamatan si mênêa pnan ngen sêmdio guaunê kulo utuk bêlajêa ta ai budayo Jang. Uku khususnê dê tun Jang snang kêmliak ade kêpalo pêmritêak dê meker utuk jêmago budayo keme yo.",descriptive
1085,"Kadêak itê tingêa uak kuni pnan galok adenê bêncano tapi itê têp jêjago mêak sapêi pnan tê têjijai. Awitba mbaco ngen kêmliak cao tun sêmlamat awoknê amên gidong ade bêncano, dê dutênê amên umêak dê tênungau tê o umêak bêton amên têtibo ade gêpo gacangba kêluwêa kuni umêak tê, nêsoaba pnan dê aman utuk sêmêntaro, mêak meker barang tê dê gi tingêa nak lêm umêak dê utamonê senlamatba awok kilêak. Coa didik tun dê jijai korban o kêrno lok sêmlamat barangnê pas gidong ade bêncano, jijai do o utuk pelajaran tê mêak sapêi têjijai ngen itê. Misalnê amên tun dau madêak ati aman mêak kulo cêcubo utuk lok masuk umêak tê kilêak, kêrno biasonê amên gêpo do o coa si dêbat, cêcoanê duai kilai nam kulo lêbiak dau igai.",persuasive
121,"Ku ang lêbiak dêtaun dê sudo uku ngen kuwat kantor cêmubo moi pnan wisata dê coa alêak baêsnê, amên uyo tun kuni ipê-ipê dau dê bi namên pnan yo, sapêi tun luwêa nêgrai kulo bi dau dê mini gennê Pulau Pahawang têpatnê nak Kabupaten Pesawaran  Propinsi Lampung. Keme moi mini rêrami kerno keme biasonê ade jadwal mto sêsamo, buliak kulo min kêluargo kêrno nak di keme kulo bi mêsên pnan têmalêm. Kêrno kêmbiak raminê jijai itê mêsênnê dêbulên ayok mini, amên coa o itê coa gi bakêa dapêt pnan. Memang baês niên Pulau Pahawang yo, kuni biding itê têmingia kêpêa titik dê muêt tun kêkiro pat puluak. Jijai pnan tê nak di kulo pas itê sapêi bi sênyap. ",narrative
78,"Alat dê nakêi utuk ngukus gennê dandang, dandang yo temasuk alat ngsok tradisional biasonê utuk kmukus kêmuk utuk dewek. Kêlbiak kmukus kêkêmuk nêbaning ngen nêbus adeba kêkêmuk dê knukus coa dau mengandung biyoa dê nam mênêa kêkêmuk jijai luyek. Utuk dê usaho kêkêmuk knukus coa si gmuno igai dandang jano kukus tradisional, têbo o bi gmuno mesin kukus jano tun maêaknê steamer. Fungsi mesin yo utuk kmukus kêkêmuk awêi bronis, bakpao, dimsum, siomai ngen dê luyênnê. Mesin steamer yo bêguno nyên utuk dê usaho kukusan dê lok mênêa agok dau, gacang kulo, ngen mimêt gas kêno coa perlu kmukus igai awêi itê makêi dandang tradisional.",persuasive
910,"Coa si didik tun dau bérasea kuni bébénéa mlajéa do pelajaran waktau si gi sékulah, misalné si snang ngen pelajaran agamo waktau sékulah, pas bi témat si sémamung igai moi kuliah nak bidang dé si snang waktau SMA ayok yo, amén si bébénéa bélajéa si bakéa méding aseané sudo yo waktau si bi kérjo jano si ade usaho dewek ngen si nam makéi lémau dé si dapét o. Baréak dé jijai ulama jano pendakwah, do o biasoné si kuni titik bi snang ngen bidang o, tingéa si mélémné waktau si sékulah sapéi kuliah dé nak bidang o, bi dau nyén tun brasea ngen lémau dé si dapét kuni pertamo si sékulah.",persuasive
447,Islam majêi idup sederhano kêrno tun dê idup nak lêm mewah o bakêa têmtang kebenaran jani mnyipang kuni kebenaran. Makonê Islam têmutun utuk idup sederhano ngen harto dênio utuk lêbiak dêmutê akherat kuni dênio. Al Quran coa pêrnêak mujai idup mewah dê ade nak lêm Al Quran o cuma mingêt ngen tun dê slalu idup bi bêlbiak igê. Perlu itê namên Islam mingêt itê dê idup bêlbiak coa bertai mengharamkan kutê nikmat dê Allah SWT mêlêi nge itê. Jijai maksud kuni idup sederhano o adeba idup dê slalu cêmukup sêsuoi ngen kebutuhan tê ngen coa bêlbiak igê nak lêm manêu idup.,expository
216,"Utuk têmrus pendidikandê lêbiak lêkat bi pasêt ba ade ujian. Coa si mudêak nak proses o, itê pêrlu tênago ngen pekeran utuk madêp ujian. Utuk nam lulus ujian perlu persiapan dê agok payêak awêi uku pas ujian akhir sêkulah nak SMA. Proses dê nanêu o dau niên utuk nam lulus ujian awêi itê kêmuang waktau main dê biasonê waktau libur itê makêi utuk main, kêrno waktau ujian bi paok, jijai waktau tê lêbiak itê dau gêmuno utuk bêlajêa. Pas bi sudo manêu aseanê cukup mênêa puês, kêrno uku nam lulus ngen nilai dê agok lai ngen dau pêluang utuk uku nam têmrus moi pendidikan dê lêbiak lêkat igai.",expository
539,"Coa kutê tun bi ade kêmliak atau, uku waktau ade dê bat kêmliak atau do o kulo cao coa sêngajo, pertamo uku têkanjêt tapi mujuanê uku gacang sadar amên dê kênliakku o atau. Amên ndingku waktau itê kêmliak jano têkêliak o jatung asai gi lok lêpasnê, awak agok kêmtêa kutê sapêi kekea. Pas uku sadar do o atau uku gacang tingêt jano dê nam itê mbaco ayat dê nak lêm Al Quran, jijai waktau o uku mbaco dê tingêt ku Alfatihah, Alhamdulillah sudo o nyêp atau o trus uku gêgacang lalau kuni o. Jijai utuk itê dê agamo Islam mêak sabên amên kêmliak jano têkêliak atau, si coa bakêa gêmangau amên itê gacang sadar ngen trus mbaco jano bae dê itê apêa isai Al Quran ngen bêkinoi perlindungan magêa Allah SWT.",persuasive
1116,"Uyo dê nanêu keme o lêmo bilai kêrjo ngen duai duai bilai libur, do o bi kêdau taun keme mênêu mungkin ade kêkiro têlau taun, ayok o keme kêrjo num bilai kêrjo liburnê cuma dêbilai. Amên pat bilai kêrjo asaiku coa dau tun makêi sistem yo, dê knamênku amên dê makêi sistem yo cuma tun dê kêrjo bilai jano dê gajainê nitung bilai, amên dê gajai bulên uku ati pêrnêak têmau. Awêi bosku keme jak si mênêa lêmo bilai kêrjo ngen duai bilai libur do o ngen keme utuk asea kêrjo keme sêmrai ngen waktau keme kêrjo num bilai supayo mêak bakêa nubêak igai, jijai keme mubêak coa kêrjo walau kêrjo keme lêmo bilai utuk aseanê têp srai ngen waktau num bilai. Dio bi panêu kêkiro têlau taun tapi ktennê bos keme snang ngen asea kêrjo keme.",narrative
857,"Témukua barang ngen cao online o harus téatéi, kérno amén coa téatéi mako bakéa ménéa ité kéciwo. Tétiko barang dé jénuwoa o coa sésuoi ngen dé ité kémlok, makoné témukua barang ngen cao online harus mbaco komentar-komentar barang dé bakéa ité témukua. Review yo péting nyén kérno do o dé jijai pokok utuk ité lok namén kwalitas produk barang dé ténawéa o. Biasoné ité perlu namén tanggapan kuni tun dé bi pérnéak témukua produk o, amén tanggapan kuni produk o dau dé coa baésné, nak lém komentar-komentar o kidek mako produk o memang kwalitasné ku ang baik, tapi i o kulo amén tanggapan kuni dé bi témukua o padek ngen bébaés, mako produk o bi pasét baés. Jijai utuk dé lok témukua ngen cao online do o harus namén jano barang dé ténawéa o sésuoi ngen klok té jano coa supayo ité coa kéciwo pas barang sapéi ngen ité.",descriptive
1175,"Itê harus mêding snang ngen adenê nêgrai tê dê dau mêmêcêm budayonê, ade bêribau mêcêm budayo dê itê têmuan. Utuk nam têmaên mêak sapêi nyêp budayo tê o, utuk anok-anok uai mêstai nam mlajêa kutê sejarah masalah budayo tê, amên sapêi putus generasi dê namên masalah budayo do o yakin bakêa nyêp kuni nêgrai tê, makonê budayo dê kuni ninik puyang tê bêl o mêak nyên sapêi nyêp. Ade waktau o nêgrai têtanggo tê dê makau budayo tê o jijai budayonê do o itê coa nam têmimo, ngen adenê barêak o tingêa ngen anok uai uyo lok têmaên coa budayo tê, amên lok têmaên klajêaba gidong gi uai mako sudo yo nam têmu un igai ngen dê lêbiak uai.",narrative
171,"Bêtanêm kulo cet uku kêmrêjo nak waktau luang nak dasêi, kêrno nak belek umêak keme gi ade pnan amên lok bêtanêm, walau coa si libêa igê tapi gênêp ba utuk misai waktau. Makonê amên gidong lalau moi ipê bae amên têmau ade tun jêmuoa sêmlan bi pasti uku têmukua, lok si sêmlan pun buak jano sêmlan pêgen lapên coa masalah dê pêtingnê uku nam têmanêm. Kêkuwat amên gabok mdasêi biasonê uku majok moi belek umêak ngen kêmliak têtanêmku, ade tanêm cabe, tomat, bawang ngen rêrêpêak awêi kunik, lajo, su iê, pêdês ngen dau igai dê luyênnê. Amên galok gidong dau buaknê uku mêluak kêkuat mopoa utuk min belek. Awêi san igê yo waktau cabe la ang keme nak dasêi coa mnukua cabe, utuk kmuk keme bae bi gênêp.",narrative
409,"Dê utamo amên itê têmot ngen ulama-ulama nak lê majelis pengajian, ternyato dapêt kemuliaan. Kemuliaan dê itê dapêt adêba dapêt lêmau agamo dê kanyo itê coa namên, coa paham jêmijai itê nam paham, luyên kuni o walau cuma têmi uk jano dê nadêak ternyato dapêt pahalo kulo. Waktau itê têmot sesamo, Allah SWT têmu un rahmat ngen keberkahan nak lêm idup ngen malaikat kulo cêmatetnê jijai kebaikan. Majelis pengajian adêba utuk itê dapêt lêmau agamo ngen pemahamanê. Nak lêm Academic Journal of Homiletic Studies, uyo perkembangan majelis lêmau agamo yo mnikêt nak lêm têmamêak kesadaran beragamo utuk tê khususnê agamo Islam.",persuasive
337,"Nak sadêi keme ade biyoa lai pnan keme galok mênai, keme biaso tip bilai mênai nak di ngen kêkuwat waktau gi titik. Ulêak keme amên nak biyoa o mênêa lubuk jijai keme nam mênai samo jun kuni das tebing biding biyoa o, Waktau uku gi kelas têlau SD tingêtku keme gidong asik mênai nak pnan biaso keme mênai, têtibo biyoa lêm padahal pnan keme coa ujên, mujuanê keme gacang namên trus keme mlilai mbiding ayo biyoa o lai nyên. Ruponê nak ulau biyoa di o ujên makonê biyoa nyêgok. Muloi kuni o keme agok trauma amên lok mênai agok uak kuni umêak, sabênnê biyoa nyêgok coa keme namên. Inokku namên bi pasêtba uku kêno pêngiak cigai buliak mênai nak têngêak igê jano uak kuni biding biyoa igai.",expository
89,"Wortel adeba sayuran utuk têmikêt imun. Mungkin itê bi namên nyên amên  wortel o dau manfaatnê, olahan wortel utuk kesehatan nam nêmuk mêsok awêi bahan sup, ade kulo nêmuk matêak awêi mênêa jus wortel, jus wortel murni coa si tênamêak gulo nam têmamêak serat utuk pencernaan, amên nam mênêa jus wortel mêak makêi gulo kêrno nak lêm wortel o bi ade gulo alami. Wortel mengandung Betacarotine dê kênlok awok utuk mênêa vitamin A supayo matai têp sehat. Menurut ahli gizi nak lêm wortel ade kandungan kalium karotenoid ngen vitamin A, C, ngen K. Nak lêm NDTU FOOD, ku ang vitamin A bakêa gêmacang têmu ai matai sapêi jijai rabun monok, makonê utuk jêmago matai kunyau sehat mbiaso ba muk wortel kuni titik.",persuasive
691,"Gi bêbêlau kêluwêa TV dê LED uku gêmitêi Tvku ngen dê LED, Uku mêsoa dê merek bêlau ngen go mudêak kuni dê luyên. Dau tun amên lok têmukua biasonê si mêsoa dê merek bi dau tun namên jano bi top, tapi amên utukku coa dê nêsoaku TV o nam têmukua dê lai gonê kulo mudêak ngen dê pasêt uku bakêa têmukua ngen mêsoa dê merek pêi kêluwêa. Dio pengalamanku kuni bêl o amên merek bêlau pêi  kêluwêa do o biasonê utuk kwalitas padek ngen gambarnê kulo coa alêak ngen TV dê bi top, buktinê bi kêdau taun uku makêi TVku ati pêrnêak usak, gak kuwatku si têmukua dê merek top nadêaknê baês ngen gonê kulo agok la ang uyo bi gitêi bêlau igai. ",narrative
797,"Memang utuk itê coa biaso ade dê têmotoa amên itê gidong panêu jano min kendaraan o agok ku ang baik asainê. Barêak uku pêrnêak waktau belek msadêi waktau min stom, biasonê uku amên belek moi Kulau kuni Lampung do o mok dalên kak biding laut do o cao tun madêaknê dalên lintas Barat, jijai lêpas kuni Lampung do o langsung masuk Propinsi Kulau, jijai dê bat o uku mlitas kak dalên têngêak jijai mlitas kak Propinsi Sumatera Selatan, memang utuk mlitas dalên yo itê usaho mêak sapêi kêlmên kêrno utuk dalên yo agok rawan. Waktau o uku mlitas di kêrno ade dalên têbên makonê waktaunê agok an, jijai utuk masuk wilayah Kulau o lok coa lok kêlmên kulo jijainê, pas masuk kota Kabupaten terakhir Sumatera Selatan ayok masuk Propinsi Kulau nak blakang ku ade stom dê têmotoa, kêrno bi kêlmên pasêtba uku didik ngêding asai sabên ipê igai pas nak dalên dê rawan o, uku min stom agok banam dê nak blakangku kulo mbanam jêmalang uku, pas bi sapêi kota Cu up keme kilok nganên sinê lu us moi arah Kulau, ruponê mungkin si bi sabên kulo kêrno mêak sapêi tingêa ngen stomku makonê si jêmalang trus.",descriptive
72,"Ade kêkêdau alat dopoa jano alat utuk ngêsok, makonê amên nak dopoa ku ang alat nê do o jijai mênêa itê agok cênok ngêsoknê. Alat dopoa adeba utuk mênêa mudêak ngêsok, awêi pisêu dê dau ragamnê gunonê, ade kêkêdau mêcêm pisêu, amên dê utuk ngêkok ukuran panjangnê lemo sapêi dêpuluak cm cocok utuk kêmkok bawang, tamot, jano sayuran. Pisêu dê awêi matai gesek, dio utuk sêmisit kêkêmuk dê têlo ngen luyêk. Pisêu utuk daging, pisêu dê biasonê utuk sêmisit daging jano tun Indonesia umumnê  madêak golok ngen dai igai jênis pisêu dê luyênnê, makonê pisêu o adeba dê peting nyên amên lok ngêsok.",descriptive
862,"Kélbiak ngen ité makéi instagram yo ité nam miliak dau fitur-fitur dé bébaés, ade kulo layanan sistem keamanan ngen nam utuk media kémbang bisnis té. Nge adené fitur o ité nam bebas jano dé klok té makéi lém kékédau layanan o, coa didik tun dé brasea manéu usahoné ngen makéi aplikasi instagram yo walau ade kulo dé tépike nak lém bisinisné. Amén ade kélbiak bi pasétba ade ku angné, nak aplikasi instagram yo dé kuang né o utuk kwalitas gambar do o gi ku ang lékat makoné utuk unggahan gambar do o aseané ku ang baés, do igai ku angné dé nak aplikasi instagram yo kulo utuk muk kuota do o nébaning ngen alpikasi dé bi lok srai luyén gik né yo agok boros muk kuota.",descriptive
429,"Nak lêm Al Quran Nêbai Ishaq as adeba hamba dê têmuan lêmau, ahlak ngen prêngoi dê baik. Nêbai Ishaq adeba anok Nêbai Ibrahim as ngen Sarah, Si laher pat belas taun sudo Nêbai Ismail as. Nêbai Ishaq tainê senyum gen o nêlêi ngen Si kêrno Sarah snang nyên waktau têmi uk kabar amên Nêbai Ishaq bakêa laher, awêi itê namên amên Sarah nak lêm kondisi manoa do igai omornê bi tuai, tapi ngen kuaso Allah SWT Si nam têmuan anok dio kulo jijai berkah utuk Nêbai Ibrahim as ngen Sarah. Nêbai Ishaq as nêritêak Allah SWT utuk jijai penerus Nêbai Ibrahim as, Si awit têmotoa tiakNê lalau berdakwah. Si berdakwa nak kawasan Palestina, nak lêm berdakwah Nêbai Ishaq as tun kênal ngen pribadi dê kêmbiak ramah ngen sipêt penyayang. Contoh dê nam itê mok kuni Nêbai Ishaq as adeba Si kêmbiak sayang ngen kêlurgo jano umatNê.",persuasive
262,"Utuk dapêt penghargaan o coa si mudêak, adenê perjuangan dê harus itê manêu. Perjuangan o adeba proses utuk dapêt penghrgaan lêm idup bêbilai. Proses utuk dapêt penghargaan o pasêt ba dau pengorbanan waktau dê coa si têgoa, coa si do mo bae gi dau hal dê luyên bakêa itê têmau, harus sabar amên itê nam do o ba kucainê. Awêi pengalamanku waktau nak SMA dapêt penghargaan jijai siswa berpretasi , penghargaan o dê mênêa uku snang ngen mênêa uku tamêak smangat igai, kêrno perjuangan ngen pengorbananku akhirnê coa sêsio, pengorbanan waktau main, perjuangan utuk dapêt nilai dê baik sapêi penghergaan o uku dapêt dê mênêa snang kêduai tun tuaiku.",descriptive
770,"Kêrno awit kêno pêngiak anok nam bae lalau kuni umêak coa mêngadêak, awêi dê nêa sêlawêi dê gi omor pat belas taun nak Sampit dê lalau kuni umêak kêrno sabên kêno pêngiak pas sudo cêmucia handphonê tiaknê, slamo pat bilai si lalau coa ngadêak kuni umêak, kêrno coa bêbelek mako tun tuainê mlapor moi plisi. Ternyato sêlawêi o têmau lêm kondisi perlu perawatan umêak sakit, mnurut tun tuainê ayok nyêp anoknê madêak lok sêmulau guaunê dê gidog sakit. Utuk o utuk tun tuai nam kêmu ang emosinê ngen anok pas anok mênêa kêsalêak. Ade kêkêdau cao nam mêak gacang mêngiak ngen anok mnurut ahli psikologi anok kuni Dubai Maheen Fatima kênliak kilêak ayok mêngiak, amên lok mêngiak tênang awok kilêak, coba ba mitung kuni do sapêi kêdau do o dê do cao utuk nam têma ên emosi, nilok mêak mngokoa, usaho utuk mêak miling kasar ipê igai samo bêbêlik.",persuasive
225,"Têtiko itê ade klok utuk têmukua jano dê klok tê, kêrno itê mêding asainê dê klok tê o agok la ang gonê. Mnurut bukau akuntansi Bank karya Dr Ismail (2015) madêak tabungan o ade dêba  perlu itê meker, kêrno kuni tabungan o bê itêtêmukua jano dê itê lok. Snang asainê amên itê nam têmukua jano klok tê kuni asea mnabung tê, memang dau kulo tun dê ati meker utuk nabung yo, jijai amên si lok têmukua jêjano biasonê si mok ngen cao butang jano cêmicil têtiko sapêi muk waktau an. Ade kulo dê cao taên renyeng ngen ca o o, lêbiak baik si mnabung amên bi gênêp baru si têmukua gen klonê.",argumentative
732,"Waktau uku gi sêkulah SMA uku pêrnêak mêding tênodong tun ngen pisêu, waktau o keme pas belek kuni sêkulah kêrno keme belek gacang kêbilai o, keme dê dau slawêi ngen sêmanêi mto kilêak moi pnan hiburan nak biding laut. Jijai nak di keme cuma ngênguta samo têtawai coa ngêding bi kêdau jam nak di. Pas keme lok belek, keme têmau ade tun têlau gidong mabuk nak dalên plitas keme, kêrno dê sêlawêi sabên kêmliak têbo o sabên mêak têbo o gêmangau, jijai uku madêak ngen kuwatku mêluak panêu dutê mês dê sêlawêi moi biding dalên pnan mot stom. Sudo kuwatku bi lalau uku dê tingêa blakang su ang, dê tun têlau o mêgong tangênku ngen mpek pisêu nak tênêiku samo madêak lok minoi caci, uku madêak uku coa ade caci amên udi lok mot pyo têgoa bê uku mês nadêakku. Ade do tun dê kuni têlau o ruponê namên ngen uku sudo o si madêak ngen kuwatnê kêpas ba dio uku kênal mêak be itê sapêi ribut blêlai nadêaknê, kuwatnê mpas tangênku dê madvak kênal ngen uku o langsung minoi maaf.",descriptive
492,"Luyên kuni lêpuk ciri khas kêmuk kuni pnan keme Jang adeba juadêak tat ade kulo dê madêak juadêak tênoa. Juadêak yo amên critonê waktau zaman mêna o dê muk cuka kêluargo tun têpandang  bae, uyo api bae nam mênêa asal bahannê pas ukurannê. Betuk juadêaknê lêlibêa amên itê lok muk baru itê mêgit jan têmtok awêi klok tê. Juadêak yo kulo tip bilai rayo biasanê itê mudêak têmau kêrno tun dau mênêa. Uku amên belek msadêi coa bilai rayo uku bi pasêt têmukua juadêak yo kêrno bi dau tun jêmuao utuk rubo. Memang ba utuk asainê coa si barêak itê mênêa dewek, tapi jijaiba amên utuk rubo kêrno juadêak yo coa si tun jêmuwoa nak pnan jano daerah luyên luyên kuni daerah Kulau jano Jang.",narrative
591,"Selingkuh dê dio sêbênêanê dê dau tun mênêa, dê coa baiknê tun dê jijai korban selingkuh. Awêi cerito kuwatku dê têgen Supar, si o bi kêdau kilai têmau amên prêpuannê ade sêmanêi luyên, tapi kuwatku coa gacang mok kesimpulan ngen prêpuannê. Dio bi têjijai bi agok an ngen gêgitêi sêmanêi dê si pêrnêak têmau, mungkin kêrno anoknê gi têtitik jijai dio mungkin sebab si gi masiak taên. Waktau o si pêrnêak minoi pêndapêtku, uku smaran utuk mêlêi nasehat kilêak ngen prêpuannê kêkalau nam bubêak, nadêaknê bi awit igê si bogoa madêak tapi prêpuannê coa bêbubêak. Jijai pas anoknê dê tuai bi lulus sêkulah trus coa an dapêt kêrjo kuwatku mungkin bi cigai taên utuk smudo umêak tanggonê, si mngadau moi pengadilan ngen min bukti, coa an igê prosesnê sudo akhirnê kuwatku o jijai saok. Anoknê do têmotoa inoknê do têmotoa si.",narrative
496,"Luyên nak Lebong luyên kulo amên nak Lampung, amên nak Lampung khususnê Bandarlampung do o rêrubo itê nam têmukua nak mini market jano itê magêa moi pnan dê khusus jêmuwoa rêrubo. Tapi ade kulo nak Kabupaten dê nak Lampung agok saro kulo itê lok mêsoa rêrubo kuni di, Lampung Barat do o dalên plitas tun dau moi Kulau, tapi nak yo kulo saro itê lok mêsoa utuk rubo, nam biding dalên jano mini marketnê coa si tun jêmuwoa. Jijai amên itê lok têmukua utuk rubo kuni di itê bêkêsoa kilêak moi umêak tun dê mênêanê. Amên sêbênêanê tun di nam cao jêmuwoa srai ngen nak Bandarlampung bae asaiku bi pasêt dau tun têmukua.",argumentative
190,"Uku amên gidong libur biasonê misai waktau ngen hobiku ngewea nak laut, amên galok bilai mingau uku ngen kuwatku galok bêduai bae keme bi mêsên biduk utuk ngewea, biasonê keme lalau kêkiro jam lêmo pueng pas sudo subhu, sapêi nak biding laut jam num amên gidong umok coa lai kêkiro duai jam keme bi sapêi spot pnan ngewea, amên gidong umok lai têtiko sapêi têlau jano pat jam. Keme coa an amên gidong kan dau paling ngewea cuma lêmo jam paling an, tapi amên gidong kan sunyai têtiko sapêi pêlbêak. Uku sêbênêanê muk kan o coa terlalu igê ba, biasonê amên belek ngewea kan nê paling uku mok didik bae sisonê uku magiak ngen tun dêpêak umêak ade têtiko kan dê coa uku muk kulo tapi têp uku min belek. Gennê hobi amên bi lalau ngewea asai payêak kêrjo bêbilai nyêp.",narrative
352,"Mênêa kêciwo tun dê itê sayang o cet nyên jêmijai itê muk pekeran sudonê. Uku waktau mênêa tun tuaiku kêciwo waktau bêdan kêrjo asainê coa binai belek, nak dasêi asai gi nêngiak trus, si kêciwo kêrno uku anok sêmanêi dê tuai, gi dau asukku dê sêkulah, makonê uku lajau ade tekad amên ati kêrjo ati ku lok belek moi dasêi waktau o, genne itê gi uai jijai itê gi ku ang nam mêding gen perasaan tun tuai. Mujuanê coa an uku dapêt kêrjo ngen gajai lai kuni dê pnan kêrjo an, jijai uku naam têmbus kêsalêakku ngen tun tuaiku trutamo inok. Bulên pertamo gajaiku sêngajo uku mêlêi inokku, utuk bulên kêduai têngêak kuni gajai uku mêlêi, i o kulo bulên-bulên moi mukonê ngut uku nikêak ngen asukku ade dê bi kêrjo.",descriptive
688,"Utuk itê dê tip bilai kêrjo makêi laptop itê jêngik nyên amên gidong kêrjo têtibo laptop tê matêi jano ade masalah. Mnurutku itê dê biaso kêrjo makêi dio padeknê itê sêmyap kutê jano pao dê bakêa mênêa laptop tê ade masalah, utuk mrawat laptop o sêbênêanê mudêak, utuk mêak sapêi usak butaunê do o itê amên mêcas mêak sapêi an igê têpasang moi listrik amên bi pênuak do igai amên makêi o mêak butaunê sapêi kosong nyên dio dê bakêa jijai masalah ngen butau laptop, amên nam itê kulo têngen makêi samo mcas mêak coa makêi stabilizer utuk jêmago mêak sapêi ade masalah ngen listrik misalnê spaning dê galok kênek tu un, amên itê makso ngen coa makêi stabilizer yo do o laptop tê gacang mudêak usak",argumentative
67,"Tamêak dau uyo tun dê lok jijai chef makonê dau skulah dê têmawêa keahlian nak bidang yo, kuni skulah menengêak kejuruan sapêi moi tikêt kuliah. Ade lêmo jurusan kuliah dê pas utuk têmikêt kepacok nak bidang kuliner, dê pertamo jurusan tataboga lêbiak pokus mlajêa ca o madê kêkêmuk, pengetahuan dasar kêmuk ngen kutê mlajêa masalah kêkêmuk. Keduai jurusan seni kuliner mlajêa tehnik ngêsok termasuk jano bae bahannê, proses mênêa sapêi nam gêmuno mesin produksi, ketêlau tehnologi pangan lêbiak pa ok ngen mbahas masalah proses, kêmas, mênêa kunyaun am an, ca o magiak nê ngen kandungan gizi nak lêm kêkêmuk, dê kêpat jurusan gizi meneliti kêdau kandungan gizi dê ade nak lêm kêkêmuk ngen dê trahir jurusan baking dê lêbiak mlajêa masalah gmuno alat,tehnik mênêa,sapêi bahan-bahannê.",expository
1025,"Gi dau kulo dê jijai sêksai sejarah kota dê pnan itê tingêa, ngen kêmliak bangunan-bangunan an dê bêbênêa coa tun mubêak luwêanê do o itê bi nam kêmliak awêi ipê kota o bêl onê. Dê barêak yoba itê harus nam jêmago mêak sapêi nyêp ngen bukti sejarah yo, utuk itê dê memang ade kuaso utuk nam jêmago bukti sejarah yo tulungba amên nam mêak sapêi nyêp, amên cigai ade buktinê dê mungkin bêtuk bangunan jano dê luyênnê, do o utuk itê nam cêmrito ngen anok jano tun uai dê memang coa namên, do o saro utuk si nam mbayang awêi ipê bêtuk kota dê dau sejarah o bêl onê. Ngen adenê kemajuan zaman barêak uyo ja ang tun dê meker utuk nam têmaên bukti dê jijai sêksai kota o mênao.",persuasive
271,"Utuk bitang film idolaku adeba Rhoma Irama, memang si o penyanyi ngen bitang film kulo, waktau gi titik kêkiro kêlas lêmo SD, amên ade film bêlaunê bi pasêt uku usaho nam têmoton. Pas kêkiro taun 2019 Rhoma Irama show nak Lampung pasnê nak lapangan Saburai, amên itê lok têmoton cigai nam amên lok kuni paok jijai nam itê kêmliak kuni auk o ba. Memang ba nasang tun monitor lai nam itê kêmliak tapi coa si srai ngen itê kêmliak langsung si nyanyi nak das panggung, jijai si têmalêm nak Hotel Horison nak dalên R.A.Kartini Lampung, uku kulo mêsên bibik nak di utuk nam têmau ngen idolaku yo, walau agok la ang dê pêtingnê uku nam têmau. Jijai sêati si brakat show uku bi nam têmau kilêak ngen si dapêt kulo foto bêduai utuk kênangan. Snang nyên asai atêi yo nam têmau walau têgoa.",narrative
1058,"Amên kêmliak tun nam idup ngen pasangannê sapêi tuai do o têtiko têbayang ngen itê, asainê padek nyên gi nam idup sapêi barêak o. Amên nam mnurutku kucainê tingêa ngen itênê kêrno lêm manêi idup umêak tanggo o bi pasêtba dau masalah, amên masalah o itê awit madêak ngen harus têbukok kulo ngen pasangan, asainê amên itê nam manêu barêak yo mudah-mudahan itê ngut tuai nam sêsamo. Têtiko amên kêmliak ade tun umêak tanggo têtêgoa bribut do o asai slen o pasêt ade, tapi itê lok têmulung kulo coa gi mungkin kêrno do o urusan pribadi. Amên si dê minoi saran mu gkin ngen itê paling itê cuma sêbatas saran bae, tingêa ngen dê manêunê lok têmotoa saran tê jano coa.",argumentative
710,"Uku bi ade pnan do utuk uku amên lok têmukua barang elektronik, nak di itê nam cêmubo barang dê itê lok têmukua o ngenitê kulo nam têmawêa gonê, jijai nak tako o kêrno uku kulo bi an cet mini amên lok têmukua jêjano barang elektronik, jijai asal si dapêt didik bae utungnê bi pasêt si mêlêi, têtiko amên min caci ku ang si madêak têngen bae utuk ku angnê o, i o cao si meket planggannê. Nak toko o rami trus ipê igai amên si mukok toko bilai Mingau, do o bi pasêt rami, nak di jêmuwoa muloi kuni hand phone sapêi arêak kulkas ade. Amên gonê mêak ragau igai dê jêlasnê bi uak lisiak ngen itê têmukua pnan luyên.",persuasive
892,"Ade igai dé jijai masalah nak glungku uyo o do o bi cigai bersih, kérno bi rami ngen tun kulo bi dau nién tétiko utuk nak lingkungan o bi cigai teratur, awéi masalah kebersihan lingkungan. Padahal cigai si ku ang natur amén kuni pémritéak tapi kérno tun dau jijai ade dé témotoa aturan o dau kulo dé coa reham, baréak iding pnanku kérno dénam uméak o siring amén gidong bilai ujén do o coa té namén kuniné dau nyén pégas monot nak siring o. Dé kidekné amén ujén bi nyéi do o tétiko pégas dé gi dau mnyakut pas nak dalén masuk moi uméak, lok coa lok paksoba ité dé mersihné kérno coa taén kémliak kotor o.",descriptive
859,"Nak zaman digital dé trus maju, review do o nam sapéi gacang ngen tép ade nilai liwét media sosial. Adené hal yo dé témuan usaho nam namén jano dé jijai ku ang jano kélbiak ngen kwalitas produk dé néléi ngen pelanggan. Dau mémécém review misalné méléi tanggapan ngen do bukau, kak review bukau dé mbaco nam miliak bukau dé baés ngen sésuoi ngen dé nésoa, review handphone, handphone bi jijai kebutuhan dé péting nak lém masyarakat utuk komunikasi, mako dau produsen handphone bélau dé mpek ulasan-ulasan masalah prudokné supayo nam dau dé siniak, review kékémuk jano menem dau tun ménéa sebab dauné mémécém bétuk ngen ktenné baés, supayo ulasan yo nam méléi informasi kuni asainé, go ngen pnanné.",expository
963,"Gêntai itê harus nam jêmago kebersihan, pertamo utuk itê nam jêmago kesehatan tê, kêduai itê jêmago mêak tun dê kêmliak ngei jano kotor o tun jijai jijik. Amên nak dasêi perlunê itê nam jêmago kebersihan o tujuannê utuk itê dêkeluargo nam sehat ngen mêak sapêi ade dê sakit mnyakit kêrno kumên dê ade kuni pnan ngêi o. Uku coa nyên as amên kêmliak pnan jano kêkêmuk dê ku ang bersih, khusus nak dasêi keme do o uku paling crewet amên ade dê ngêi. Biasonê amên gidong uku libur jano gidong nak umêak uku awit mrikso pnan dê kêkiro dê coa kten utuk mêrsihnê, amên nak dasêi kulo gidong ade anokku, uku bi pasêt majok utuk nam sêsamo mêrsih dasêi.",argumentative
417,"Abdullah Bin Abu Quhafah dê itê namên Abu Bakar Ash-Shiddiq adaba do antaro sahabat Nêbai dê pertamo masuk Agamo Islam. Jijai tun dê pertamo masuk Islam Abu Bakar jiai tun dê ade tugas lai utuk min tun dau masuk lêm agamo Islam dê bakêa jêmijai tokoh-tokoh pting nak lêm sejarah Islam. Abu Bakar jênijai Khalifah pas Nêbai bi mêningêa. Pas Nêbai mêningêa Abu Bakar gêmitêi fungsi politik ngen administrasi ngen mipin Islam. Dê jijai sahabat ngen penasehat Nêbai waktau o, Si laher lêmo otos tujuak puluak têlau Masehitrus mêningêa duai puluak têlau Agustus num otos têlau puluak pat Masehi. Sahabat Nêbai yo tun dau kênal ngen pribadinê dê jujur ngen hal jano bae, disiplin nge taat. Nak lêm kêkêdau cêrito Nêbai ngen Rasul gen Abu Bakar cet sênbut nam lêm Al Quran.",expository
609,"Mêmêngiak coa ade sebabnê o memang ade tipe tunnê, dê biaso têjijai barêak yo tun o rêrato tun dê coa nam miliak pnan, ade dê si mêngiak nak dasêi sudo o têkêmin moi pnan kêrjo tun dê barêak yo biasonê tun dê cet maik dênêm nak atêi. Amên nadêakku utuk itê nam mubêak do o kutênê kuni lêm atêi tê dewek ngen memang ade niat itê lok mubêaknê. Mnurut  halodoc tun dê galok mêmêngiak ipê igai mêmêngiak coa tau sebab o bakêa ade efeknê utuk kesehatan awok, amên si coa gacang nam mubêak mako dau bakêa penyakit dê bakêa si midêp, utamonê nak jatung, sudo o atêi kulo bakêa jijai masalah utuknê.",expository
917,"Memang ade bangsonê tun dê mudêak mabuk nak lêm stom amên lalau uak, mêak gi uak têtiko têmingia stom têgoa bae si bi mutêak. Waktau uku gi sêkulah bêl o keme lalu moi studi tour nak lêm propinsi bae, jijai nak Lampung o dau dê keme magêa muloi kuni makam pahlawan Lampung, rajo Lampung sapêi pnan dê ade sejarah dê nak Lampung. Waktau o uku gi jijik nyên amên kêmliak mutêak, jijai kuwatku dê têmotnê sêb angku do o mutêak padahal têmotnê o coa si dêpêakku agok uak ba, tapi kêmliak do o asai jijik ngen uku sapêi utuk mêmuk uku bi cigai sliro, smudonê uku baliak pnan têmot gitêi ngen kuwatku dê têmot nak belakang. Pertamo kuwatku o coa lok uku majok tukar pnan têmot tapi kêrno uku agok makso akhirnê têpakso si baliak, uku têmot pnannê ngut sapêi keme belek igai moi sêkulah.",descriptive
140,"Amên nak pnanku dau niên mêmêcêm alat transportasi wisata, jijai itê nam miliak dê dipê itê lok. Ade waktau uku ngen kêkuwat lok wisata moi Pesisir Barat Lampung, ade duai pilihan waktau o, lok têmingia petbang jano smiwo bis. Kêrno keme dê dau ngen keme kulo min keluargo jijai smudonê keme makêi bis wisata. Keme makêi duai bis utuk do bis muêt tun duai puluak, jijai pueng keme brakat kêrno utuk moi mini do o muk waktau kêkiro lêmo sapêi num jam, lêm perjalanan o dau pemandangan dê bêbaês, muloi kuni imo lêm sapêi pemandangan umok nak biding laut. Têngêak bilai kêkiro jam duai keme sapêi tru moi penginapan sudo prai sêmyang keme mesoa utuk mukmêi bilai, ruponê nak di kulo dau itê nam miliak pnan mukmêi. Nano waktau nak dalên bis keme ade dê agok mleset didik acnê coa sêngok jijai nak lên bi asai nêbus kêmbiak panêsnê, mujua ba coa an ade pnan bêdan kru nê mênêa ac kilêak, coa sia an ba sudo o brakat ngen acnê bi sêngok igai.",narrative
815,"Awêi ipê cao itê mêlnyêp asai sabên amên itê gidong nak pnan dê itê ati pêrnêak mini, kêpekba amên pnan o rami awêi sadêi lai jano kota mungkin dio coa si jijai masalah igê, tapi amên pnan o uak kun pnan rami misalnê nak sadêi dê uak kuni sadêi lai, nak di kulo paling ade kêdau umêak do o dê têtiko utuk tê dê biaso tingêa nak pnan rami jijai masalah. Têpuak amên itê ade manêu barêak yo baiknê itê pertamo mêak lêlalau su ang, kêduai mêak cêcubo nak di kulo kêkêlok tê barêak utuk dê sêmanêi galok mênyêak samo je, dê kêtêlaunê kajokba tun dê memang asli tun di amên lok moi ipê-ipê. Coa didik itê têmi uk cerito tun dê jijai cêlako nam pnan dê si ati pêrnêak mini.",persuasive
1195,"Amên itê mbaco jano têmoton nak video mungkin utuk tun matêi bladêu o mêmêcêm caonê, nak yo itê madêak tun bladêu dê tnulung tun luyên misalnê dokter, amên coa barêak yo nak luwêa nêgrai do o bi dau dê mênêa, misalnê ngen coa sutik matêi jano muk ubêt dê nêlêi dokter ngen ubêt o nam mênêa si matêi. Awêi dau barêak artis luwêa nêgrai dê mênêa matêi cao yo misalnê Christian de Duve tun Belgia, Anton Fier kuni Amerika gi masiak dau igai dê luyênnê, dê daunê igai tun dê bi an sakit nak umêak sakit coa kêkaên, kêrno putus aso makonê si sêpakat baik ngen kêluargonê jano dakter utuk nam smudo idupnê, dau nyên nak luwêa nêgrai dê barêak yo, amên nak nêgrai tê amên nam mêak ade dê mênêa barêak yo ipê igai amên pêmritêak mêlêi isin, mnurutku mêak sapêi ade nak Indonesia.",narrative
134,"Utuk mêsoa pnan têmalêm nak Bandarlampung ade kêkêdau hotel dê nam masuk rekomendasi, awêi hotel Radisson Lampung dê ade nak Kecamatan Kedaton, nak di ade restorant, fasilitas olah raga, bar, ngen life musik. Hotel yo lêbiak ku ang dê kilo têngêak kuni têngêak kota Ibu Kota Propinsi. Utuk pelayanan resepsionis do o duai puluak pat jam, ade kulo anter jemput bandara gratis. Nak biliknê itê dapêt fasilias utuk kêmsok biyoa, kulkas, brankas, TV LED ngen fasilitas kamar mêndai dê lengkap barêak kracok mêndai muloi kuni sabun, odol, bros epen sapêi anduk. Kuni kêkêdau tun dê têmalêm di madêak puês ngen kutê fasilitas pelayanan nak hotel yo, pnan yo bersih coa si uak moi ipê-ipê. ",argumentative
949,"Kuni pêgas o dau nyên bakêa jijai pênyakit amên itê têmupuk nak umêak jano nak paok umêak tê. Amên duai bilai bae itê munyau pêgas nak umêak tê coa si nuang, do o bae bi jijai sa ang semut, sa ang dalêk, sa ang nyomok nam kulo do o bakêa jijai sa ang tikus. Kutê kuni bnatang o min penyakit, jijai utuk milok mêak sapêi i o itê mêstai nam jêmago utuk kebersihan ngen nam mênêa rapih umêak ngen cao matur pnan pêgas dê donê. Amên itê dê tingêa nak kota, memang ade petugas dê mu ag pêgas tê, tapi amên si coa nam mok tip bilai, itê mêstai matur cao cêm êi pêgas tê ngen mêak munoi jijai do. Do o tujuannê mêak petugas o coa nam mok pêgas tê kêrno ade halangan mung sapêi kêkêdau bilai dê niênnê utuk tê didik agok coa têgangau ngen mon pêgas.",expository
626,"Akhir taun sanigê yo uk ade kêrjo nak do Perguruan tinggi nak Bandarlampung, jijai kêrjo o harus sudo lêm duai bulên mnurut kontrak. Waktau bilai muloi lok kêrjo, tun ku dê lok masuk tênaên petugas di nadêaknê coa buliak masuk kêrno gidong ade acara nak lêm kampus. Tun ku dê kêrjo ade tun lêmo dê kêtuainê genne Candra langsung telpon uku madêak coa nam masuk, uku gêgulut lalau moi lokasi sapêi di uku têmau petugasnê madêak amên tun ku lok kêrjo kêrno waktau keme kêrjo kulo terbatas, amên keme coa masuk awêi ipê keme lok kêrjo nadêakku, tulung kadêak ngen komandan. Petugas o madêak coa nam kêrno gidong ade acara, jijai uku madêak uku lok miling ngen komandannê tapi si coa mêluak, nak di uku lajau mêngiak ngen si tapi si gi masiak madêak coa nam. Coa an komandannê sapêi uku trus minoi izin madêak amên keme lok muloi kêrjo dio pritêak konsultan masalahnê waktau keme yo didik, smudonê keme buliak masuk tapi pakêi knawal.",narrative
1178,"Itê dê jijai tun dê têmuan budayo memang ade kêwajiban tê utuk nam jêmago budayo tê, Utuk zaman uyo bi ade pao budayo tê dê gesea nyêp kêrno itê awit mangêp do o tugas tun dê bi tuai bae. Utuk budayo yo do o adeba biso gik tê nge tun luyên, makonê utuk adat ngen budayo yo mêak sapêi nyêp kêrno itê coa jêmago ngen baik. Tip daerah nak nêgrai tê Indonesia yo do o ade adat budayonê sê su ang, kuni o bae itê bakêa namên do o kuni ipê, amên waktau zaman sêkulah bêl o, tip anok sêkulah harus apêa kutê budayo dê ade nak Indonesia, tapi utuk zaman uyo coa kutê anok sêkulah namên ngen budayo daerah luyên dê ade nak Indinesia. Dio kutê kêrno ku angnê najêa utuk nam jêmago budayo tê.",expository
234,"Api dê coa si snang amên dapêt undian, barêak kuat ku cemrito ade cao ngen faktor butung coanê itê nak lêm têmotoa undian. Si cemrito kulo waktau si magêa pameran UKM (Unit Kegiatan Mahasiswa) si kêmliak ade kupon undian tapi dau dê coa mok jijai si cubo mok ade kêkêdau lamêa gêgulut si misai, ade kekiro sotos lêmo puluak lamêa, si misai kêkiro dejam têngêak. Usaho o coa sêsio si nam dapêt dêbuwêak TV ngen waktau tun mundi hadiah utamonê si dapêt igai do motor. Utuk kesempatan menang o memang lai kêrno si dê paling dau misai kupon undian o.",argumentative
1035,"Tai mingêt bilai pahlawan adeba utuk kêmnang ngen hormat magêa pahlawan bêl o. Smangat juang o mênêa têbo o nam perang utuk musir dê jêmajah, nilai perjuangan o coa si cuma mingt bae tapi jijai totoa utuk nam têmrus perjuangan ngen anok uai. Luyên kuni o kulo utuk nam mbangun kesadaran masyarakat supayo lok têmotoa nilai-nilai pahlawan o bêbilai, ngen i o naêp nam jêmijai do kesatuan ngen persatuan. Ngen landasan smangat ngen nilai pahlawan kulo têmikêt asai cito ngen snang tê  jijai bangso negara Indonesia. Ngen têladan kuni pahlawan dê patang mnyêrêak, jujur, binai ngen smangat juang nam jêmijai utuk pembelajaran idup generasi uai nak lêm mcapêi cêcito ngen têmrus perjuangan pahlawan supayo nam mbangun bangso dê lêbiak maju ngen sejahtera.",persuasive
927,"Uku kulo pêrnêak smido kucing, tapi kucing biaso amên tun madêaknê kucing sadêi. Kucing o coa sêngajo uku lok smido, jijai waktau o ade kucing mlaher nak umêak keme, kêrno slen kêmliak kucing o smudonê uku mrawat anok-anoknê. Kêrno rawatan oba kucing-kucing o ngen uku kêmbiak paoknê, amên uku belek kuni kêrjo si bi bêlmot nak ulau bang sudo o si têmotoa uku moi ipê bae. Anok kucing o kutênê ade pat têtiko sêngajo uku majok gabok samo tmoton tv, pêrnêak uku têmingêa waktau moi luwêa kota kêkiro dêbulên tapi nak dasêi uku minoi anokku dê pisêt utuk mrawat, pas uku belek kucing-kucing o kten mênginau nyên ngen uku, uku snang ngen piaro kcing yo ipê igai si coa nakêa. Ade dêba waktau o mungkin kucing o ku ang sehat, jijai si gabok bak das ambal biaso pnan uku noton tv, jijai coa sadar uku gêgulek nak di coa ku namên amên ambal o bi ade têi kucing, smudonê uku lajau têmpap ambal ngen bajauku kêrno kêno kulo.",descriptive
129,"Indonesia dau potensi nak bidang wisata dê tun bi namên nak dênio, jijai dau niên pnan wisata dê nam itê magêa. Utuk udi dê lok liburan tapi gi bingung lok miliak pnan moi ipê, coa perlu udi khawatir kêrno dau pnan nam udi mêsoa nak medsos. Ade do dê gidong viral uyo utuk udi dê ade jiwo petualang adeba wisata Puncak Segoro, pnan yo adeba wisata bêlau dê nam udi miliak nak Jogjakarta. Wisata alam yo têmawêa pnan dê baês ngen konsep gabungan antaro têbo karang ngen nêa nê. Puncak Segoro ade nak biding laut Selatan Jogjakarta. Nêlêi gen Puncan Segoro kêrno lokasinê ade nak das laut ngen pemandangan alam dê baês dê madêp langsung moi arah pantai Selatan.",persuasive
540,"Kêkiro tujuak taun dê sudo uku pêrnêak têkanjêt ade dê telpon madêak uku dapêt hadiah keduai kuni ade do supermarket lai nak daerah keme. Uku pertamo asai coa pêcayo kêrno nak uku mêmang ade mpek kupon nak lêm kutak undian o tapi coa dau ade kêkiro lêmo lamêa, maso uku dê dapêt hadiah, nekerku kalaupun uku dapêt mungkin coa si hadiah dê lai. Jijai pas uku gi pnan kêrjo uku dapêt telpon nadêaknê kuni  supermarket o, si madêak amên uku dê dapet nomor undian hadiah ke duai jijai dapêt motor, utuk hadiah ke satunê o stom, si mêluak uku mên moi supermarket o min foto copy tando pengenal. Mênnê pêpueng uku lalau moi supermarket o kêkiro jam sêtêngêak dêlapên, nak di uku têmnai ngen scuritynê nak ipê lok murus mok hadiah undiannê kêrno lêbêak uku dapêt telpon kuni tun supermarket nadêakku, si mês uku sudo uku murus trus foto ngen staf di sudo o motor uku nam min belek.",narrative
41,"Dau kuwatku amên ngupi pasêt dê makêi gulo, amên uku snang nyên  ngupi coa makêi gulo, têtiko amên gidong mlanai umêak tun si sêmdio pasêt makêi gulo, têpakso nyên uku muk kupi o. Waktau muk coa ade masalah tapi sudo o pas nak dasêi gis ulau pusuak ku têtiko sapêi mutêak, dê niên nê utuk ku dewek bi biaso muk kupi pet, coa si uyo bae memang kuni bêl o sêsi coa pêrnêak makêi gulo amên mênêa kupi. Makonê amên uku nak pnan kuwat dê biaso uku mlanai si bi namên coa pêrlu uku madêak amên utuk kupi, dê kideknê coa tê namên kupi bi sapêi jijai coa padek kulo amên coa uku muk.",narrative
507,"Alat musik tradisional kuni Lampung ade gennê serdam, utuk main alat musik yo cao nê tên yup, alat musik tradisional dê têgen serdam yo bahannê kuni buluak, serdam yo têmuan irama pentatonis luyên ngen suling, nak alat serdam yo nada dasarnê G = do, lubangnê o ae lêmo dê ade tangga nadanê do, re, mi, sol, la ngen si ( 1, 2, 3, 5, 6 ngen 7 ). Fungsi alat musik serdam yo bi lok srai ngen suling, cao mainnê kulo bi lok srai, tapi lubang nak pakêanê ago lai kuni suling, jijai tip alat misik kuni do daerah ngen daerah luyênnê o dau dê gesea srai, cuma cao madêak ngen cao mainnê dê coa si srai.",expository
432,"Negrai tê adeba negrêi dê berdasar agamo, dasar negrai tê adeba Pancasila dê berdasar Ketuhanan ngen agamo utuk tun mêmasing, mako wajar amên norma agamo nak negrai tê jênijai aturan utuk masyarakat terutamo utuk manêu idup bêbilai. Amên kêmliak Kamus Besar Bahasa Indonesia norma tainê peraturan jano ketentuan dê mêkêt wargo ngen kelompok masyarakat. Norma agamo asalnê kuni Tuhan Yang Maha Esa biasonê ade nak kitêb suci mêmasing agamo dê tujuannê adeba utuk matur idup masyarakat supayo nam matur prêngoi tê sêsuoi ngen kitêb suci dê itê têmotoa. Nak lêm idup bêbilai dê nakêi lêm norma agamo adeba bêduo sê ati muloi aktivitas, gunonê adeba têmuluk utuk nam dapêt asea dê awêi klok tê ngen maok itê kulo magêa Tuhan Yang Maha Esa.",descriptive
537,"Manusio idup nak dênio bi pasêt namên amên itê idup o dê niênnê coa uak kuni gennê tun alus jano atau. Walau idup tê sêsamo ngen makhluk yo coa kutê tun nam kêmliak atau cao langsung, tun dê coa sêngajo kêmliak atau nak do pnan biasonê pasêt ba ade asai sabên trus usaho utuk mlilai kuni di. Hal barêak yo wajar bae nêbaco nak Brainacademy.id amên kuni asea survey YouGov nak Inggris taun duai ribau pat belas madêak amên ade abiak telau puluak sembilan persen tun Inggris yakin amên umêaknê ade tun alus ngen têlau puluak pat persen tun Inggris ade pekeran amên atau o bêbênêa ade. Atau biasonê timoa jano ngêten nak pnan kêlêm ngen suasano dê agok mnyabên, têtiko ngêten nak umêak dê itê tingêa bi bêtaun-taun sapêi tun ngêding sabên utuk tidua su ang ipê igai kêlêm.",argumentative
606,"Pêpueng pêi sapêi nak kator kuwatku Diki mêmêngiak cao tau gêntai, uku têmnai ngen kuwat dê luyên nadêaknê kulo coa namên. Bi ade abiak kêkêdau mênit uku têmnai ngen kuwatku Diki ade jano sapêi mêmêngiak pueng yo. Pertamo si coa sêmimêt uku têmnai igai ade jano, uku madêak ngen si mêluak utuk nam  sabar, amên ade jêjano o nadêak mungkin ade dalên kêluwêanê. Si cêmrito amên si kuni lêbêak o asai coa tau kêmasainê o ade dê salêak bae dê ndingnê, jijai uku têmnai jano gidong ade masalah ngen bos jano ade masalah nak umêak, ammên ade cêritoba ngen uku êak sabên mungkin uku nam mêlêi dalên kêluwêanê.",narrative
871,"Dê do dê an uku tingêt pas pelajaran biologi nak SMP, waktau o uku kelas duai SMP guau biologi keme majok siswa praktikum bêlêak bnatang nak laboratorium sêkukah. Bêl o ati gi buliak mbêlêak bnatang utuk praktikum, beda ngen uyo utuk anok SMP ngen SMA cigai buliak igai mbêlêak bnatang pas adenê himbauan kuni organisasi pecinta lingkungan. Gi tbayang waktau o keme masuk tertib moi laboratorium sêkulah, tip kelompok ade tun lêmo sapêi num siswa. Nak muko keme bi sênyap papen utuk mbêlêak stok bnatangnê dê bi mdado ngen bagian Abdomen ngen Thorak ( tênêi ngen dado ) dê bi nukok.  Ngen makêi  pinset ngen spatula keme kêmliak sistim pencernaan, sistim peredaran dalêak, sistim reproduksi bnatang o. Ade pat bnatang dê keme mlajêa dê do kekek dê mwakêi bnatang amphibi, kan kuni bnatang pisces, burung kuni unggas ngen kelinci kuni bnatang mamalia. Pas bi sudo mlajêa sisitim organ kuni bnatang o keme nino utuk mênêa gambar sistim organ o nak bukau praktikum. Kutê o adeba pengalaman blajêa dê mênêa keme snang.",narrative
650,"Ade alat olah raga dê amên nadêakku coa sêbrapo bênêk do oba krita, utuk itê dê bi omor olah raga krita yo sêbênêanê coa si bênêk igê. Amên ndingku jak uku galok krita tip pueng nak awok memang agok ngêding padek ipê igai tip pueng o eteng tê kêluwêa, amên bêl o sê ati uku mênêa barêak yo awok cet ngêding gêgis amên lok tidua kêlmên, ipê igai waktau o kulo ku ang grok, gennê itê kerjo nak ruangan dê ja ang kêluwêa eteng, amên dêbulên o têtiko moi bubêt sapêi duai kilai, tapi uyo awok bi ngêding sehat jijai bi ja ang bubêt. Mnurutku amên omor bi pat puluak minas utuk olah raga krita yo padek do igai waktaunê itê nam matur lok pueng jano pêlbêak jijai coa gêmangau kêrjo tê.",persuasive
145,"Sektor pariwisata dapêt igai dukungan kuni kereta api wisata adeba anok perusahaan Kereta Api Indonesia. Dukungan o utuk mênuak kêbutuhan pelayanan wisatawan, wisatawan kuni lên nêgrai jano kuni luwêa nêgrai. Presidan Direktur PT.Kereta Api Wisata Totok Suryono, madêak krita opoi wisata jijai do alternatif ngen mêlêi sensasi liburan utuk wisatawan lêm perjalanan wisata. Totok kulo madêak amên krita opoi iso si cuma utuk alat transportasi bae tapi lêbiak moi têmamêak pengalaman utuk wisatawan. Wisatawan coa si cuma kemliak pemandangan dê baês bae kuni krita opoi tapi si kulo dapêt kenyamanan nak lêm layanan pariwisata. Nak krita opoi yo kulo bi sêndio utuk kêkêmuk mêmêcêm dê nam itê mêsên.",argumentative
378,"Gênnê mênyêsal pasêt ba kutê o cigai nam mulang, ipê igai amên dê mênêa itê mênyêsal nak lêm idup o tun dê bi cigai ngen itê. Uku bêl o waktau gi uai dê niênnê coa galok têmi uk kecek tun tuai, uyo uku mêding dê nadêak o bi lok si kutê uku têmau. Cubo amên bêl o waktau tiakku gi ade do igai uku gi uai, amên uku têmotoa kutê keceknê coa ade asai nyêsal nak lêm idupku. Tapi kutênê bi têlitas an bêl o, jijai uyo uku manêu jano dê nêlêinê nasehat ngen dê nadêaknê ngen uku, uyo uku mêding walau uku gi ati nam manêu kutê dê niênnê uku mêding nak lêm pekeranku agok tênang. Coa gêgulut mok keputusan dê utamonê bi nam matur emosi, nak yo kulo uku dau bêlajêa ngen awok dewek kuni pengalamanku dê uku mêding kanyo. Jijai uku kinoi mêak itê coa têmi uk khususnê itê dê gi ade tun tuai kutê keceknê, coa si tun tuai dê lok amên anoknê gagal nak lêm manêu idup yo.",persuasive
970,"Bi awit itê kêmliak jano têmi uk cerito kuwat amên têtibo sêrwêanê sgit pas nak muko tun dau. Utuk jêmago mêak sapêi têjijai ngen itê makonê sêati makêi sêrwêa panjang o nak lêm itê makêi kilêak sêrwêa pnok, misal amên têjijai sêrwêa tê sgi ipê igai sgit nak pisok do o gi bakêa tutup ngen sêrwêa pnok tê jijai itê coa selek igê. Dê harusnê tip itê lok makêi sêrwêa itê mrikso kilêak ayok itê makêi, mêak kulo memang bi sgit kuni umêak kêrno coa itê kêmliak. Amên têmukua sêrwêa bêlau do o amên nam itê usaho utuk nam mênet igai, amên itê têmukua dê biaso amên nadêakku pênetnê do o agok calai, jijai amên coa nulang mênet asaiku coa gi bakêa kuwêt, luyên amên itê têmukua dê go la ang do o bi nam jêmamin amên pnetnê kuwêt.",persuasive
3,"Kota Cirebon terkenal ngen kota udang, tapi nak yo itê coa cêmrito masalah udang, luyên kuni udang ade dê mungkin dau itê ati namên, dau kêkêmuk dê memang asalnê kuni pyo, awêi empal gentong, ade kulo nasi jamblang dê bi terkenal nak ipê ipê. Nak yo itê cêmrito masalah nasi jamblang, gen jamblang o ruponê ade daerah nak Cireban dê tê gen Jamblang.Ciri khas nasi jamblang o ba si makêi lepek jano utuk bukus mêi o makêi dawên jatai, sudo o utuk lapênnê dau itê nam miliak, ade tênoa dadar, tênoa samêa, semur kan, lapên tahu, blêkutêk cumi, sate tênoa puyuak, kan mêsin gureng ngen samêa gureng. Mukmêi  Makêi lepek dawên jatai ruponê ade asai lêbiak padek kêrno ciri has mon dawên jatai o dê mênêa têmamêak sliro mukmêi, api udi dê lalau moi Cirebon sayang nyên amên udi coa cêmubo nasi jamblang yo.",descriptive
958,"Utuk itê dê galok mênêa kêkêmuk jano jêmuwoa kêkêmuk do o kebersihannê harus itê nam jêmago, muloi kuni mênêa sapêi itê sêmdio utuk tun luyên. Ngen urusan kebersihan o mnurutku dê harus utamo itê jêmago, mêak sapêi jano dê itê mênêa do o bakêa tun mu ang coa tun muk. Tun bakêa jijik kêmliak amên ade kêkêmuk dê ngêi jano têmau jêjano nak lêm kêkêmuk o. Coa si kutê tun nam têmimo amên têmau kêkêmuk dê ngêi, dê kideknê amên itê jagêa kêkêmuk o mungkin tun dê coa têmimo do o bakêa mênêa ribut ngen itê nam kulo sapêi itê ninonê puce kêkêmuk yo nano. Mnurutku itê lok têatêi utuk mênêa kêkêmuk utuk jêmago kebersihannê.",argumentative
912,"Waktau gi nak SMP waktau o pas praktek pelajaran kesenian, nak lém pelajaran o ade kékédau mécém bidang kesenian dé nam keme miliak, jijai uku khususné miliak seni gambar jano seni lukis. Utuk nak seni lukis yo luyén kuni bélajéa coa ité ménéa jano ide dé ade ngen ité utuk nam jémijai gambar, ité kulo harus nam ménéa warno dé ité perlu ngen cao cémapua warno inti dé ade ngen ité. Waktau mlajéa utuk ménéa warno-warno yo pertamo ité dapét bimbingan kuni guau ménéa kédau mécém warno, sudo o si méluak ité ménéa warno ngen ité kémiro dewek ngen cao cémapuau cet warno inti ngen dé luyénné trus témulia ukuran capuané sudo o jijainé warno jano, dio kuté dapét nilai kuni guau, contohné amén ité cémapua cet wano méléu ngen putiak do o bakéa jijai warno klabau ngen ukuran taméak dau dé warno méléuné do o taméak tuai warno klabauné.",descriptive
972,"Do waktau uku masuk toilêt pas nok lobi hotel, kêrno keme Waktau o gi nguta nak luwêa jijai pas lok mênyêak uku moi toilet dê ade nak iding lobi o. Sudo mênyêak uku têkanjêt ade sêlawêi kulo nak di si gidong gêmitêi bajau, kêrno selek uku masuk igai mot kalau si sudo baru kêluwêa, pertamo uku sako uku dê salêak masuk toilet, tapi pas bi nak luwêa ternyato sêlawêi o dê salêak, waktau kêluwêa uku masêt igai nak das itê lok masuk toilet o nak di ade lambang sêmanêinê, beratai uku coa salêak masuk. Pas nak luwêa uku têmau igai ngen sêlawêi dê bêsiuk nano, si tawai ngen madêak maaf nano si salêak masuk kêrno gêgulut si nêmot tun nadêaknê, uku madêak coa jêjano ngen asai selek kulo.",descriptive
1026,"Sêbêiku laher kêkiro taun sembilan belas duai puluak, si laher nak Kebumen trus nikêak ngen ninikku dê kêrjonê jijai masinis ( dê uyo jijai PT.KAI ). Pas bi pensiun kuni di ninikku têp kêrjo jijai mekanik nak bengkel krita opoi. Waktau gi uai sêati Merdeka ninikku awit cerito amên bêl o cet mês snyatai utuk pejuang makêi krita opoi, pêrnêak kulo waktau o ninikku jênijai tawanan trus jnijai tênago Romusha, mnurut ninikku kutê tun dê êuai kêmrêjo proyek gêmali paret ngen irigasi, kêrjo o nanêu dêbilai pênuak ngen coa nasên. Sudo kêpayêaknê waktau gi jênajah, kuni papêa ninik kten asai duko nyên waktau si cerito, walau coa dau cerito waktau lêm perjuangan, utuk nê maso penjajahano coa si gi bakêa mlupo sapêi si mêningêa.",narrative
323,"Kutê tun bi pasêtba ade pengalaman dê mênêa si mnyêsal somor idup, amên gi nam mulang kutê tun kulo lok mulang kunyau nam mubêak keputusan dê nêmok bi salêak. Uku tingêt nyên waktau asuakku lulus kuni perguruan tinggi si dapêt gelar sarjana ekonomi, pêrnêa uku waktau o mêluak si mok tawaran jijai asisten dosen kêrno si lulus ngen nilai cumlaude tapi sayang kêdau kilai uku mbujuk mêluak mok si têp coa lok. Jijai si miliak mok tawaran kêrjo nak Bank, padahal uku bi têm ang nyên ngen si utuk maso moi mukonê utuk miliak jijai asdos bae jibêak nak Bank. Memangba kêrjo nak ipê bae padek asal nak atêi tê padek utuk manêunê, coa an si kêrjo nak Bank o kêkiro duai taun, kêrno Bank pnannê kêrjo o Bank swasta mungkin Bank o coa dau dapêt utung jijai Bank o tutup trus asuakku kêluwêa ngen mêsoa kêrjo bêlau igai.",descriptive
879,"Sadêi keme o bêl o waktau uku gi têtitik do o jijai lumbung padi Sumatera Selatan, kêrno waktau o utuk tani nak sektor sawêak yo gi dau, tamêak igai nak daerah keme o coa pêrnêak ku ang biyoa. Daerah keme khususnê Kabupaten Lebong do napit têbo ngen udaro sengok tênamêak igai biyoa kuni têbo coa bêabis, ade kêkêdau biyoa lai dê mlitas sadêi keme. Do dê paling lai do o nakêi utuk PLTA Tes makonê pnan keme dau amên utuk sumber energinê, têmasuk dê uyo bi panêu do oba gas alam. Tip uku belek do o uku cet mbaning waktau bêl o ngen uyo, utuk uyo bi uak bubêak coa idup tun nak pnan keme, dê bêl o dau tun tani, uyo jijanê dau tun mcarai ngen cao dagang. Kutê o kêrno utuk manfaat kuni alam dê bakêa musak tanêak o bi dau nak pnan keme, jijai utuk tani do o bi ku ang mdukung.",expository
573,"Wargo Desa Sukapura Kecamatan Cidun, Cianjur, Jawai Barat, kênanjêt wargonê dê têgen SZ ( 25 taun ) dê mlaher cupik pas mêding tênêi lai slamo dêjam. Si su ang têkanjêt ngen jano dê si mêding, sebab slamo yo si coa mêding asai tênêi lai awêi dê tnulis Kompascom, pertamonê si gidong santai nak umêak têtibo si mêding awêi angin dê masuk kak do onê, sudo o tênêinê ngêlai trus coa an nitik igai. Waktau o si sako amên sakit maghnê mindo, sabên mêak ade jêjano si nêmês sêpasuaknê moi Puskesmas dê paok utuk mrikso. Sapêi nak Puskesmas si têkanjêt amên si gidong tênêi lai ngen têgoa igai bakêa laher. Niên ruponê coa an si mlaher anok sêlawêi bênêknê duai koma sembilan kilogram. Mnurut kepalo Puskesmas masalah yo adeba hal dê wajar, nak lêm dênio medis hal o adeba Cryptic Pragnancy jano tênêi lai samar, nak ipê sêlawêi coa sadar amên si gidong tênêi lai ngen pêi ngêding pas waktau lok mlaher.",expository
727,"Amên masalah dêmêm panggung yo uku dewek pêrnêak mêding waktau pertamo cubo nyanyi nak panggung. Tingêtku waktau o keme ade acara nak umêak sêpasuak kuwatku, waktau o uku gimasiak kelas duai SMA, kêrno kuwatku majok jijai uku moi, waktau o uku memang ati pêrnêak cubo nyanyi nak muko tun rami kêrno kuwatku majok nyanyi jijai nêbinaiku bae mênotoa. Waktau gi ati muloi nyanyi uku toingêt kutê syair lêgau dê bakêa keme min o, tapi pas bi nak das panggung nam cigai tingêt igai, nak di ba uku asai selek nyên ngen tun dê kêmliak keme nyanyi, mujuaba kuwatku nam têmrus lêgau o sapêi sudo, uku ngut tu un panggung o asainê tun bogoa kêmliak uku bae, asai selek o sapêi ngut belek uku mêding ngen asai nadêak tunnê uku.",descriptive
169,"Kegiatan liburan ngen kêkuwat dêbat yo keme lalau moi Jogjakarta, keme mêsoa pnan kêkêmuk dê padek nak Jogja. Coa si cuma pnan wisata bae tapi kêkêmuk nak yo kulo dau kêkêmuk dê bi terkenal, awêi gudeg Jogja dio adeba kêkêmuk khas kuni Jogjakarta. Gudeg dê terkenal nak di o Gudeg Yu Djum, gudeg yo coa ade kuwêak ngen asainê mis. Gudeg yo dê paling legendaris nak Jogja, dopoa utamonê ade nak dalên Kaliurang km 4,5 Mbarek si tukok kuni jam lêmo pueng. Itê kulo nam kêmliak ca o kêmsoknê dê gi masiak makêi putung. Gudeg Yu Djum yo dê pertamo mukok adeba ibu Djuwariah (Yu Djum).",persuasive
873,"Kuni dau mêcêm dê nêlajêa nak lêm lêmau biologi misalnê masalah genetika, atruktur organisme, perkembangan organisme, fisiologi, ekologi ngen penerapan lêmau biologi. Mlajêa lêmau biologi beda ngen lêmau sosial, amên lêmau sosial nam mlajêa ngen ngapêa tapi nak lêm mlajêa lêmau biologi metode dê nakêi adeba metode eksperimen, demontrasi, problem solving, inkuiri, discovery, diskusi ngen luyênnê. Nak lêm eksperimen biologi biasonê makêi bnatang utuk praktikum. Dê biasonê makêi bnatang kekek, penelitian yo ngen cao mbêlêak kekek dê tujuannê utuk namên isai lêm tênêi dê ade ngen bnatang. Kekek o jnijau utuk bahan percobaan kêrno kekek o adeba bnatang amphibi dê nam idup nak duai alam nam nak biyoa ngen nak daêt. Luyên kuni o kekek adeba bnatang dê mudêak mok dak glung tê. Sê ati praktek yo pertamo sêmyap alat-alat praktek awêi guting bedah, pisêu bedah, pinset, dolom pentul ngen kapês. Ubêt bius ngen alkohol sênyap kulo utuk mêrsih tangên. Kêmrêjo praktek yo ngen harapan nam mlajêa organ dê adê nak lêm makhluk idup. ",argumentative
673,"Dau nyên manfaat olah raga amên itê awit manêu, ngen olah raga nam mênêa asea dê baik utuk kesehatan. Coa si cuma kesehatan jasmani ternyato olah raga nam kulo jiaji mênêa baik utuk jiwo ngen otok, luyên kuni o pengaruh kulo ngen bêku angnê stres, têmulung dê ade penyakit depresi kêrno sudo olah raga nam mênêa awok jijai padek. Luyên kuni manêa padek nak awok ngen ngeding kulo sudo olah raga o itê ja ang kêno penyakit ngen kêmuwêt dayo taên awok. Manfaat olah raga kulo nam têmikêt ngen mênêa awok jijai padek kêrno vitalitas awok o dê bakêa dêmukung aktifitas tê bêbilai, olah raga kulo nam mrangsang hormon Endorfin dê dau perannê utuk mêlnyêp asai gis nak awok.",argumentative
327,"Gagal lêm idup mungkin rêrato tun bi ade mêding, uku waktau gi kuliah bêl o uku bêdan padahal uku bi nak semester pat, kêrno uku waktau o kulo cêcubo milêm tes pegawai negeri trus lulus, jijai kuliahku coa ku têmrus. Nding ku dio ba dê do kegagalanku dê coa mudêak uku mlupo, bêl o uku meker coa perlu igê kuliah, ipê igai uku bi kêrjo kulo, coa an uku kêrjo ade kêkiro duai taun lêbiak didik uku bêdan, kêrno waktau o jijai pegawai negeri itê coa nam gêmnêp kebutuhen tê, waktau o uku kulo gi su ang jijai uku meker awêi ipê lok bêtunok utuk ku su ang bae coa gênêp kuni bulên moi bulên. Dê uku mêding gagalnê adeba uku coa nam sabar, uku coa nam magiak waktau harusnê uku mêak mêdan kuliah, masalah kêrjo kan coa brapo mgangau kulo.",expository
339,"Coa si didik tun dê mêding saro kêrno ade trauma kuni titik, trauma yo coa gi bakêa nyêp i o bae sapêi itê lai. Perlu itê mlajêa awêi ipê asai sabên o nam itê kêmu ang jano mêlnyêp awêi ngen itê mêrikso awok tê moi psikolog. Psikiater yo mubêt itê kuni rekomendasi kuni ahli dê madêp tun dê mêding trauma kuni titik. Dau sebab trauma kuni titik yo muloi kuni kêluargo, jano dê kênliak ngen jano dê nding. Nak lêm keluargo misalnê waktau gi titik cet kêno pêngiak tun tuai jano tun luyên, jijai si cet mêding asai salêak têngen lok madêak jêjano, mênêa jêjano kêrno sabên kêno pêngiak.",persuasive
1118,"Pêi kêdau taun yo pêmritêak têmrap dê cao kêrjo lêmo bilai kêrjo duai bilai libur utuk dê kêrjo nak kator pêmritêak, amên cao tun luwêa nêgrai do o bi an si makêi, lok si pêmritêaknê jano swastanê. Mnrutku amên utuk perusahaan dê kêrjonê nam stop do o coa masalah makêi cao lêmo bilai kêrjo duai bilai libur, tapi amên utuk perusahaan dê coa nam bêdan awêi pabrik misalnê do o dê gi dau nakêi o cao o an num bilai kêrjo dêbilai libur do o kulo ngen cao cang gitêi supayo mêak sapêi stop produksi. Uku dê tujuanê amên dê gajai bulên dê nakêi o cao lêmo bilai duai bilai libur jijai utuk itê dê kêrjo kulo coa mêding jêmau kêrno waktau tê utuk kopoa ngen keluargo do dau ipê igai amên nam liburnê tip akhir mingau.",argumentative
1130,"Bi dau itê kêmliak tun dê coa nikêak ngut matêi, waktau si gi su ang do o tamêak igai gi uai do o mungkin utuknê idupnê snang, tapi kliak waktau si bi tuai coa si snang igai dê daunê do o si tamêak saro. Mako kuni o amên itê ade sêpasuak jano kuwat dê bi gênêp omornê ngen si kulo bi kêrjo kêluakba gacang nikêak, coa ade utêp bogoa mnyu ang ngut tuai, kêlêiba saran dê padêk mêak kulo sapêi si mêding singung ngen saran tê. Amên nam itê tmulung mêsoa judaunê ngen itê nam kêmnal kêkuwat tê dê gi masiak mnyu ang kulo.",persuasive
918,"Amên ade tun mutêak nak lêm hmanêu makêi stom, lok si stom lai jano stom titik o o asainê itê dê kêmliak bi pasêtba ade asai jijik ngen slen, ipê igai dê mutêak o coa bêdan mutêak spanjang dalên. Amên stom o lai awêi bis mungkin coa brapo itê dêpêak tun mutêak kêrno têmingia stom, tapi amên stomnê titik do o ngeding nyên utuk itê têmot paok ngen si, amên nadêakku utuk tun dê galok mutêak o ayok lalau jano ayok têmingia stom kêkiro têngêak jam si o muk ubêt mabuk, jijai waktau nak dalên si o nam tidua kêrno amên coa tidua si kêmliak luwêa stom o si bi pasêt mabuk trus mutêak.",argumentative
807,"Dau tun cêlako gêgara panik yo, coa si cuma cêlako nyabai bae tapi dau kulo dê cêlako krugai hok ngen dê luyênnê. Panik o adeba kondisi tun dê nak ipê waktau si cigai nam meker panjang jano dê harus di mênêa, misalnê waktau min kendaraan têtibo harus ngêrem, dapêt kabar dê ati tau kêbênêanê, nak dasêi mungkin mêmêi dê ngêsok makêi skopor têtibo opoinê ngêlai ngen dau igai dê luyênnê. Tun min stom nak lêm hmanêunê têtibo ade dê nyêb ang lok si bnatang jano tun, amên itê gacang panik do o bakêa bahayo ngen itê, jijai utuk milok panik o itê mêstai fokus ngen sadar itê gidong jano, gidong min jano nak di ba itê nam kontrol emosi tê utuk nam mok keputusan têtibo.",descriptive
556,"Ade do penupang bis kten agok bungung pas belek msadêi, samo min tas ngen kêrdus isai dau barang, si makau têlat têko moi pnan bis brakat kêrno sakonê jam brakat bis bakêa têlat kuni jadwal dê bi ade, tapi bis dê lok têningianê o têpat waktau brakat jam dêlapên. Lêm bingung o si têmot agok lêmas samo madêak ngen petugas dê ade nak di, si makau têkonê agok têlat kêrno harus sêmyap kutê barang dê lok nêmin belek msadêi. Samo trus berusaho mubung sêpasuaknê si kêten sedih kêrno sabên coa jijai belek msadêi nak bilai o, ternyato sedihnê o coa an kêrno ade petugas misin kênek bis dê luyên. Kêten snang nak papêanê kêrno si nam belek msadêi sêsuoi rencananê. ",descriptive
675,"Aktivitas pisik ngen tujuan utuk têmikêt kemampuan tun o gennê olah raga, olah raga nam nanêu su ang jano dêdau, ade dau nyên manfaat olah raga dê nam itê mêding amên itê awit manêu adeba mê uak kuni dau penyakit kêrno ngen itê awit manêu olah raga bakêa têmikêt dayo taên awok supayo mêak gacang kêno penyakit kêrno dalêak nak awok lacêa, aseanê awok nam lêbiak kuwêt kuni penyakit. Olah raga kulo nam mênêa padek bêtuk awok, ngen mênêa kutê isai awok o gêrok mako bakêa têmikêt fleksibilitas blat awok supayo coa têgang. Olah raga kulo nam mênêa sehat dayo peker kêrno aktivitas pisik dê nanêu nam mênêa otok lêbiak gacang peker. Olah raga kulo nam utuk mlacêa dalêak kêrno aktivitas pisik nam têmikêt produksi cairan nak snai dê jêmijai sêsênai nam gêrok ngen baik.Ngen daunê manfaat olah raga yo harusnê olah raga o nêbiaso kuni titik.",persuasive
92,"Ca o idup sehat uyo bi dau tun dê meker, khususnê nak daerah kota dê bi manêu ca o idup sehat utuk jêmago kesehatan ngen panjang omor. Kuni dê dau kêkêmuk sehat dê itê muk, awêi seafood. Jenis kêmuk dê dio dau mêcêm ngen betuk ngen dau nam miliaknê. Biasonê seafood ade pat mêcêm, pat jenis o adeba kan, kerang, moluska ngen dukut laut.  Jenis kan utuk seafood misalnê kan salmon, dioba kan dê paling top nak dênio kêrno asainê dê padek. Amên jenis kerang dê cet tun makêi utuk seafood adeba kêrang ijo, kerang ijo nam molah ngen rêpêak kuning jano saos Padang. Jenis moluska utuk seafood biasonê cumi dê nam muk jijai mêmêcêm kêmsok awêi cumi saos tiram, ade igai jenis dukut laut nam jijai bahan dasar sup.",descriptive
701,"Ade cerito kuwatku si lok têmukua kamera dê nam utuk video kulo, Kuwaku o dê têgen Yudi si têmukua kamera dê waktau o gidong dau tun makêi. Si têmukua waktau o gi agok la agn ba gonê, kêrno si awit lêlalau jijai si dau maik foto ngen video nak kamêra o dê bêbaês. Mungkin si ade coa sêngajo mênêa video waktau amên coa salêakku waktau si lalau moi luwêa kota mênyu ang pas kulo pnannê nak biding laut, nak di dau kulo tun mêmêto ade dê majok keluargo ade kulo majok pêdiaknê, jijai nak lêm video o ade tun gidong mete memang coa an ade nak lêm video o tapi dio jijai masalah nak dasêinê, dê jijai masalahnê o kêrno si coa sadar waktau mok video o pas nak dasêi anoknê dê gi sêkulah nak SD mukok, trus kêmliak nak video o sudo o si madêak ngen inoknê, nak di oba kuwatku jijainbribut ngen prêpuannê trus si mapus video o.",narrative
1070,"Biaso uku amên ngen têtanggo o awit bêbagiak kêkêmuk amên gidong ade kêmuk baik, misalnê amên uku kuni luwêa kota biasonê uku min jano dê khas kuni di cêcoanê bêbuak dê ade nak di uku min belek. Sapêi dasêi do o uku biasonê langsung cêm êi utuk magiak têtanggoku, amên uku beleknê agok gacang coa sapêidasêi uak malêm do o langsung nagiak, amên bi sêkêlmên pêpueng uku magiaknê. Uku nak ipê bae tingêa têtanggo dê paok ngen uku o uku mangêp kêluargoku, jijai amên ade jêjano ngen si do o uku mêstai harus namên gacang, amên nam uku têmulung pasti uku bakêa têmulung, makonê Alhamdulillah nak ipê bae uku tingêa do o tun dê paok umêakku rêrato nginau amên uku bi cigai tingêa nak di.",persuasive
1039,"Itê lok têatêi ngen mêak mudêak pêcayo ngen jêjanjai kuni partai politik, kanyo buktinê bi awit itê mêding, uku bi kêtuai yo uyo tamêak dau faham ngen partai politik. Dê daunê kui partai politik o amên bi paok lok miliak do o awêi ipê cao si mrayu itê utuk nam dapêt dau suaro, tapi pas bi jijai sudo yo mêak gi têmau ngen itê nomor teleponnê bae bi cigai aktif, ade dê lêbiak kidek igai itê magêa moi mdasêinê do o coa si bakêa lok têmau ngen itê. Makonê utuk itê miliak o buliak bae tapi kiliakba tun dê kêkiro bêbênêa nam mêgong amanah utuk rakyat, amên wakea kuni partai politik o jijai trus nam têmot nak dewan dê daunê dê si meker o utuknê kilêak dê utuk rakyat o sudo yo do o kulo amên tingêt, amên coa siapba kêciwo ngen dê itê miliak.",expository
913,"Dau nyên uyo tun makêi asea kuni karya ilmiah dê bêl o itê mlajêa waktau gi masiak sêkulah, mungkin kêrno itê ati peker do o nam jijai peluang utuk tê mênêa usaho jijai itê cuma mênêa bae, tapi uyo asea kuni o bi dau tun mênêa jijai usaho. Mnurutku harusnê waktau o guau dê harus bêpeker amên dê nêa o sudo yo bakêa tun makêi utuk manêu usaho, do igai amên do o waktau langsung kênmang bi pasêtba tun dê lok usaho srai ngen dê itê têmau o harus minoi isin kilêak ngen itê, awêi mênêa warno bêlau ngen cêmapua kuni kêkêdau warno asli o bae uyo bi dau tun makêi, muloi kuni pabriknê dewek sapêi tun dê usaho bengkel jano dê luyênnê, têtiko cao ngen coa sadar itê bi mênêa dalên utuk nam manêu usaho.",argumentative
394,"Amên itê gimasiak mêding sedih, ipê igai sedih kêrno mênyu ang mako gacangba itê nam muang asai o êuak. Coa ade aseanê amên itê bogoa sedih tip bilai coa ade smudonê, dê niênnê itê bakêa musak awok tê dewek, nam bae amên an igê midêp itê bakêa jijai stres. Mnurut Islam itê coa biliak kêlbiak igê sedih, nak lêm Islam ade kêkêdau coa mêlnyêp sedih awêi itê harus yakin amên sedih adeba takdir kuni Allah, harus dau bêduo ngen duo dê bi Rasulullah mêlêi contoh, harus mê uak sebab sedih o, jijai mênurutku utuk mêlnyêp asai sedih o itê harus gacang meker amên itê dewek coa lok muang asai o coa gi bakêa itê nam kêluwêa kuni asai dê itê midêp.",argumentative
685,"Ade do cerito tun dê salêak guno ngen aplikasi dê ade nak ponsel android, si têpike ngen tun dê si kênal nak aplikasi o. Sêbênêanê bi dau brita nak ipê bae tun dê kêno pike yo, tapi gimasiak bae ade dê kêno ngut ba uyo, utuk itê dê têmuan ponsel android mêak nyên itê ku ang têatêi gêmunonê, misalnê ade tun telepon makau sêpasuak jano anok tê, do o itê mêak gacang pêcayo itê mêstai mcek kilêak jano si niên jano coa. Dêniênnê utuk zaman yo dau cao tun dê coa tanggung jawab mok manfaat kuni ponsel, têtiko itê dê têmuan ponsel dê ku ang têatêi bae.",persuasive
559,"Memang asai panik ngen bungung pas têningêa bis nak lêm perjalanan o adeba hal dê wajar. Walau kutê itê bi sêmyap tapi têp bae amên bakêa têjijai mako jijaiba. Hal yo pêrnêak ade ngen uku, bilai o jadwalku belek mdasêi kêrno liburan semester bi muloi, asai snang lok têmau ngen keluargo mênêa uku sêmangat nyen moi terminal bis dê bakêa uku têmungia moi sadêiku. Pas bi sudo têukua tiket uku têmot nak baku têmungau bis dê bakêa uku têmingia. Coa an bisnê bi sapêi cigai peker panjang uku masuk moi lêm bis, nak lêm bis ruponê bi dau pênupang têak kuni ipê bae coa ku namên, pas bi kêkiro lêmo belas mênit bis ati lalau kulo, têtibo uku tênêi gis lok mênyêak uku gêgulut tu un kuni bis moi toilet ngen coa kulo tingêt madêak ngen supir jano kondekturnê. Pas kuni toilet uku kêjut kêmliak bis dê uku têmupang o bi cigai si, memang kêsalêakku waktau tu un harusnê uku madêak ngen supir jano kondektur amên lok moi toilet. Dio jijai pembelajaran utukku lêbiak têatêi igai mêak sapêi barêak yo moi mukonê. ",persuasive
734,"Mêak nyên itê cêcubo mêlawên amên itê bi tênodong ngen pisêu jano golok, dê itê harus mingêt o itê harus nam tênang madêp tun barêak yo. Pertamo itê têmnai kloknê jano sudo o amên dê kloknê o coa si ngen itê nadêak bae coa, jibêak kulo cêcubo mike amên itê ade madêak coa, kêrno dê dau tun mênodong o lok minoi caci. Amên itê mungkin ade lêmau silek jano lêmau coa têlêp buliak ba itê mtesnê, coa tê namên amên ade têmau têak nak ipê tun têmodong itê, mêak itê sabên itê nam madêp ngen tênang. Amên si kêmliak itê tênang do o kulo jijai tando tanye ngen si, mêak itê mêlawên be si dê ajua, dê diênnê min ngen tênang madêp barêak yo.",expository
521,"Nak lêm adat tip sukau do o ade gennê tokoh adat amên nak Jang genne kêtuai adat. Uku mêsoa namên jano fungsi tokoh adat yo nak daerahnê, jijai fungsi kêtuai adat yo ade luyên kuni pêting nak ipê si nakêt jijai kêtuai adat si kulo pêting utuk nam cêmrito hal adat nak di supayo sejarah coa nyêp i o bae. Awêi nak Lampung Barat tokoh adat dê têgen Suttan Jaya Kusuma IV Salayar Akbar Puspanera ade kulo  Suttan Sekala Bakhak ke XX Kepaksian Berjalan Di Way. Kêduai tokoh adat yo nêtêp nak Lampung Barat, amên ade dê lok namên dau sejarah nak itê nam têmau tokoh adat yo ngen mênêa janjai kilêak.",narrative
827,"Jijai tun dé nam kérjo nak kator utuk pao tun do o nam ménéa snang, kérno ngen kérjo nak kator do o bi pasétba bakéa dapét gajai dé nasén tip bulénné, luyén kuni o tugas utuk karyawan kator biasoné kémréjo kuté kérjo dé bi téntau pimpinan jano atasan. Ade kékédau tugas ngen tanggung jawab utuk karyawan kator, bi pasétba mémasing karyawan mégong peranné mémasing tégantung jabatanné, tapi ade tanggung jawab ngen tugas dé kuténé harus si manéu mémasing kuni kator. Luyén kuni kémréjo tugas dé bi nagiak atasan, pegawai kator kulo harus lébiak téliti ngen képacok nak lém manéu kérjoné, disiplin kérjo kulo o jijai hal dé péting dé harus nanéu karyawan kator, makoné tip tugas ngen tanggung jawab bakéa témtau awéi ipé karirné lém manéu kérjo.",descriptive
903,"Tun luwéa négrai bi dau dé témliti moi planet-planet dé ade nak dénio, dé dauné tébo o témliti kékalau nak planet luyén o nam utuk idup manusio jano ade dé luyén kuni manusio dé bi tingéa nak di. Mnurutku do o agok blébiak igé utuk manéu baréak o dé sapéi mabis biaya dau, tapi coa jéjano ngen adené penelitian o jijai tun dau nam namén amén pnan té tingéa uyoba kuni kékédau planet o dé ade makhluk idupné. Kuté o bunyin Tuhan ité kulo coa namén ade jano coa nak planet luyén makhluk idup dé diém nak di jano coa, ngen adené penelitian yo ngut uyo kuni bi kékédau taun dé sudo ati ade dé témau amén ade planet luyén dé ade kulo isainé awéi planet dé pna té uyo.",argumentative
674,"Olah raga coa si cuma ade manfaat utuk awok kunyau sehat bae, tapi olah raga kulo ade manfaat utuk kesehatan mental. Tujuan olah raga utuk dau tun adeba utuk dapêt mênêa kondisi fisik dê sehat amên itê cet manêu,tapi olah raga kulo nam milok têjijai ade gangguan mental. Aktifitas fisik yo kulo nak têmulung utuk proses kêma ên tun dê bi kêno gangguan mental, luyên kuni têmulung utuk têmikêt dayo taên awok, emosi positif  nam kulo itê dapêt kuni olah raga, kêmuêt mental utuk mlatih coa mêding cayêak kuni tun ngen têmikêt motivasi. Cao psikologis pas olah raga itê nam matur awok tê. Utuk kesehatan mental manfaat olah raga adeba utuk mênêa kêmasai baik, kêmu ang stres, jijai lêbiak mêding snang, kê mu ang depresi, têmikêt fungsi ngen kêrjo otok, tê mu un resiko plupo ngen têmikêt waktau tidua tê.",expository
391,"Dio adeba pengalaman idupku dê uku manêu, uku kulo bi ade mêding idup su ang kêkiro kêkêdau taun, memang coa si padek asainê, kêrno uku adê anok jijai coaku midêp igê. Dê ngêding sedih nyênnê amên itê gidong coa sehat, amên anok utuk sêbatas mukmêi jano muk ubêt si nam mlayan itê, tapi utuk nak kamar mênai anok mungkin ogok selek, dio ba dê mênêa uku kêmbiak sedihnê. Uyo anokku bi lêlai do igai anokku duai bi kêrjo ngen si bi nam mênuak kloknê sêsu ang, jijai uku mêsoa gitêi inoknê utuk uku ngen si nam saling misai jano bae nak lêm manêu idup. ",narrative
1132,"Ideologi dê bênêk ngen kebebasan individu jano su ang adeba liberalisme. Umumnê liberalisme adeba faham dê dasarnê kebebasan, tun dê nak lêm ideologi liberalisme yo dmukung hok-hok individu, demokrasi, sekulerisasi, kebebasan miling, kebebasan pers, kebebasan agamo ngen ekonomi pasar. Mnurutku utuk bangso dê makêi kebebasan yo ade kêlbiaknê misalnê masyarakat dê ade klok ngen inisiatip utuk nam maju, tip individu têmuan hok ngen kebebasan dê srai nak lêm idup bermasyarakat, tamêak igai persaingan nak lêm masyarakat o sipêtnê positif. Dio dê jêmijai liberalisme dênukung ngen adenê globalisasi dê nam mênêa yakin masyarakat nam min moi masyarakat dê lêbiak maju utuk mcapêi kemakmuran.",descriptive
865,"Bi dau kulo tun brasea manéu usahoné ngen promosi kak aplikasi instagram yo, awéi kuwatku si bisnis kracok pakéi sélawéi ngén sémanéi, do o si dau dapét tun dé nukua o kuni aplikasi instagram yo, makoné ngut uyo si gi masiak lacéa makéi aplikasi yo. Uyo luyén kuni nak daséiné si kulo mukok nak kékédau pnan utuk jémuwoa kracok o, amén séati yo si cuuma mukok nak daséi bae. Amén si madéak jak si makéi aplikasi instagram yo utuk promosi barang-barang dé si jémuwoa do o tip bilai tun dé mnukua do o taméak, sapéi si uyo makéi karyawan utuk témulung usahoné mako nam panéu, kérno utuk kémréjo amén si ngén prépuanné bae do o bi cigai tégong.",persuasive
336,"Gi titik uku pêrnêak trauma gêgara dênung, sapêi lai kulo uku gimasiak coa nam muk dênung. Jijai dê mênêa uku trauma o uku pêrnêak têgong dê agok lai tulen nyên ngen dung, dioba kulo dê mênêa uku coa lok muk dênung. Dau tun madêak amên dênung o dau protein dê baik utuk awok, amên uku padekba coa muk kuni uku mutêak, kêmliaknê bae uku asai lok mutêak. Sêbênêanê ade do igai dê têmamêak uku trauma, jijai ade pnan coa si uak kuni pnanku tun mênêa têrnok dênung, nak di o uku coa sêngajo kêmliak nak lêm drum o pnannê. Pas gidong panen ade kêkiro dêpuluak drum pnan sêmido dênung o, pas si mukok genpadêak kêdau kênliakku ati si brapo lai kêkiro kêlai nêinik tulên gêlong dau. Memang mungkin dau niên gunonê utuk awok, ipê igai proteinnê.",expository
868,"Sêbênêanê utuk aplikasi tiktok yo baik utuk tun dê coa binai mlapor langsung amên ade dê mlangêa hukum do o gacang nam proses masalahnê. Ipê igai amên nak tiktok yo do o kutê tun nam têmoton muloi kuni tun biaso sapêi pejabat. Tapi ade kêbiak ngen pasêtba ade ku angnê kulo kuni aplikasi tiktok yo, mnurutku amên nam utuk itê nam download aplikasi tiktok yo mêstainê coa buliak amên cuam makêi gen palsu, jijai amên uyo ngen api bae nam mok aplikasi yo trus nam mênêa gen sêkloknê amên ade dê mlangêa hukum, mlangêa norma agamo do o agok an nam têmakêp, kêrno api bae nam têmuan aplikasi yo ngen modal nomor handphone, dio mnurutku dê mênêa ku ang aman bae.",argumentative
1182,"Tun dau madêak amên sêlawêi kekeanê dau bulau do o sêmanêi ja ang lok, tapi utuk sêlawêi kulo mêstai namên amên sêmanêi o coa kêmliak do o amên si memang lok, dê pêtingnê kuni atêi si memang lok. Mnurutku jibêak galok cêmukua bulau kekea kunyauba si timoa, mêak mraso selek kênliak tun kêrno sêbênêanê tun ja ang madêak cuma têtiko itênê bae dê asai nadêak. Do o cuma pekeran tê mêak mreham tun kadêakba ade tun madêak gen urusannê ngen bulau kekea tê, dêniênnê mêak lok meker igê kecek tun dê pêtingnê ngen itê, asai itê nyaman ngen adenê bulau dê timoa nak kekea tê, itê coa mraso têgangau nunyauba. Kêrno ngen itê awit cêmukua bulau kekea do o tamêak an bakêa tamêak kêboa.",argumentative
577,"Tip tun bi pasêtba lok mênêa kejutan ipê igai utuk tun dê itê smayang, waktau dê paling têpatnê o memang waktau si ulang taun. Amên dê ndingku utuk mêlêi hadiah anok o dê bakêa ade manfaat utuknê sêsuoi ngen jano dê si lok kulo. Dê padeknê igai amên lêm itê lok sêmnang tun dê itê smayang o itê majok moi pnan dê gidong rami dau tun dê galok mini, misalnê pnan mukmêi dê padek jano pnan hiburan dê gidong rami. Uku bi cet cêmubo utuk naok-anokku amên si ulang taun uku bi pasêt mêsoa pnan dê padek utuk nam mrayonê ngen dêdêbat kopoa nak luwêa ngen anok. Dê biasonê coa ku madêak kilêak amên waktaunê bi têpat baru uku majok.",argumentative
180,"Bêl o waktau gi u ai noton film o temasuk hobiku, makonê tip ade film bêlau uku bi pasêt noton. Tetiko kuwatku mnyêsung mdasêi amên ade film bêlau, si namên niên amên magêa uku bi pasêt uku majok. Dê paling uku galok amên noton o film perang, amên coa o film silek, film dê romantis uku agok ku ang tapi amên coa ade luyên têpakso ba uku têmoton. Zaman bêl o waktau gi u ai dau bioskop nam itê magêa, tapi uyo bioskop bi cigai awêi bêl o, kalau gi ade nak kota Cuma do. Kingêtku awênê muloi dau tun bi jêmuwoa CD bioskop muloi cigai lakau, tun bi dau nam noton nak umêak makêi CD. Uku kulo jak bi rami tun makêi do o paling uku mêsoa info film-film bêlau amên ade dê nam smiwo uku smiwo, amên coa bi pasti uku têmukua.",narrative
944,"Btêkek o kutê tun bi pasêtba btêkek, tapi amên lok btêkek do o kênliak kilêak pnannê mêak kulo itê asal btêkek bae. Asaiku kutê tun coa ade dê asnê amên kêmliak tun btêkek sêkakea, amên tun o ku ang sehat do o si biasonê klang dêcang btêkek kêrno inoanê bi pasêtba ku ang baik. Utuk tê dê mêding galok btêkek yo baiknê kêsoaba pnan dê coa ade tun jano pnan agok auk kuni tun ipê igai tun dau, amên itê paok tun pasêt tun o ade asai jijik ngen itê btêkek o, dê niênnê mêak btêkek nak iding tun. Memang ade pao tun dê coa si meker mini, asal si mêding lok btêkek do o si btêkek nak ipê bae coa si dulai tun ade jano tun dau nak di. De barêak yo mêak itê mênêa do o nam bae mênêa tun jijai jêngik ngen itê puce o.",expository
991,"Api itê coa selek amên ade utang ipê igai utang o lai, asaiku kutê tun coa lok butang amên coa têpakso ngen memang ade bisnis dê coa uak kuni utang. Barêak kuwatku si o bisnis kêrjonê si jêmuwoa barang-barang jano bae dê nam si jêmuwoa, awêi barang-barang dê utuk bangunan do o si nam mok kilêak nak toko bangunan lok barang jano bae, biasonê utuk masênnê si nêlêi toko waktau dêmingau kuni sudo mok barang o. Kêrno usahoku kulo dagang si têtiko mok barang ngen uku, waktau o agok lai amêk caci kuni barang dê si mok ngen uku o, kêrno uku kulo meker kuwatku makonê uku pêcayo bae ngen si. Bi ade kêkiro dêbulên sudo si mok barang o uku têmagiak cacinê, tapi si madêak dêmingau igai kêrno si kulo ati tun masên, bi sapêi waktau dêmingau o si ati kuni moi pnanku jano telpon, jijai uku moi umêaknê kêlmên têmau si, si ktennê selekba ngen uku trus si madêak amên si ati ade caci utuk masên barang ngen uku. Smudonê uku rugai duai kilai, bi rugai caci rugai kulo kuwatku bêku ang.",narrative
255,"Waktau uku gi titik nak lêm bulên puaso uku muloi bêlajêa puaso, utuk bilai pertamo uku cuma taên têngêak bilai, pas bilai kêduainê baru nam sapêi buko. Mot bilai pêlbêak o asainê kêmbiak annê, awok ngêding agok coa ade tenago mungkin kerno ati biaso, dê snang nyên asainê pas waktau buko kutê kêkêmuk bi buliak muk, sudo o awok asainê kêmbiak sêmangat igai. Uyo itê namên amên nak awok tê perlu kêkêmuk utuk nam ade tênago, jijai nak lêm awok tê yo perlu kêkêdau kêbutuhan kêkêmuk dê masuk lêm awok utuk nam gêmnêp kebutuhan awok tê. Uyo itê bi nam matur dewek utuk kêbutuhan awok walau nak lêm bulên puaso kulo.",argumentative
875,"Dau nyên bnatang dê nakêi utuk percobaan nak lêm penelitian dê nakêi tun. Tujuan nak lêm penelitian o nam utuk uji coba lêm mênêa ubêt, vaksin ngen dê luyênnê. Utuk makêi bnatang nak lêm penelitian, itê perlu namên têlau konsep awêi Replacement ( penggantian ), Reduction ( pengurangan ) ngen Refinement ( perbaikan ). Uji coba ngen bnatang kulo harus sêsuoi ngen etika têmasuk coa dapêt, transportasi, kondisi lingkungan, kêkêmuk, prawatan, pengawasan ngen tekhnik waktau uji coba ngen anestesi supayo coa ngeding gis ngen bnatang. Mnurut penjelasan kuni guru besar fakultas peternakan ngen program studi kedokteran hewan Universitas Padjajaran, Prof. drh. Roospita uji coba ngen bnatang harus makêi kenyamanan ngen jibêak sapêi bnatang o stres ngen sakit. Amên bnatang o nyaman peneliti bakêa lêbiak mudêak mok sempelnê. Si kulo madêak amên penelitian dê makêi bnatang wajib gmuno kode etik dê bi têntêp ngen peneliti kulo harus ade su êt etik dê kênluwêa kuni Komisi Etik dê nakau cao Internasional.",persuasive
324,"Dê jijai sebab gagal o mêmêcêm, ade dau faktor dê nam mênêa tun mêding gagal. Tapi gagal o coa bêrartai dê harus itê sabên ngen bêdan utuk manêu, awêi gagal nak lêm umêak tanggo. Nak lêm umêak tanggo memang dau ujian ngen masalah dê gêgitêi ade, walau bênêk tapi itê harus mok keputusan utuk cê êi. Pertamonê memang bênêk tapi itê harus kuwêt ngen mêak ade pekeran kidek magêa Allah SWT ngen nam bêsyukur jano dê têjijai dio dê bakêa mênêa itê kuwêt utuk manêu bêbilai sudo yo, kêrno Allah SWT mêlêi itê ujian coa bakêa mêlbiak kemampuan tê, pati dio bakêa mênêa itê tamêak kuwêt ngen jêmijai kegagalan o jijai pengalaman idup dê bêgo.",argumentative
1016,"Ade dau itê namên mêmêcêm fasilitas umum dê ade pnan itê tingêa, awêi nak Kabupaten keme Lebong. Uku tingêt waktau gi titik waktau o nak iding umêak keme do o ade tanêak lapang dê biaso keme waktau o makêi utuk main bal. Bi ade abiak pat puluak taun dê sudonê keme galok main nak di, bêbêlau yo uku ade belek msadêi pnan o oyo bi bubêak jijai stadion, tip pêlbêak di o rami kuni anok uai sapêi tun-tun tuai main nak di. Amên kêmliak di uku gi têbayang nyên pnan o, bêl o keme biaso bêbilai belek kuni sêkulah main nak di, ade asai snang nak atêiku kêmliak pnan keme o ade kemajuan jak jijai Kabupaten, amên bêl o pnan keme awit tingêa amên utuk pembangunan. Amên kêmliak uyo bi snang kêrno bi dau bangunan lêlai dê ade manfaatnê utuk tun khususnê dê tingêa nak Kabupaten keme.",narrative
1020,"Uku bi dau moi pnan luyên têmasuk bi dau kota dê uku pêrnêak singêak do orêrato gennê pnan jano fasilitas umum dê daunê ku ang trawat. Ipê igai dau tun dê coa nam jêmago fasilitas o, misalnê anok-anok uai dê mngusak ngen gêmamar jano tmulis nak kêkêtnê jijai kten tamêak kidek pnan o. Padahal amên itê meker tip pnan fasilitas umum o bi pasêtba ade sejarahnê, misalnê waktau mênêa bêl o do o pas gi api mjabat kêrno mungkin si meker ade manfaatnê utuk tun di makonê si mênêa. Tapi dê daunê sudo mbangun coa si anggaran utuk perawatan jijainê dau ku ang trawat, ipê igai anok-anok uai di kulo coa dulai ngen pnan o. Dê itê pas amên paok pnan barêak dê baiknê itê milêm jmago supayo mêak usak ngen tun kulo moi mini coa sabên.",persuasive
473,"Luyên kuni acara nikêak ngen cao adat nak Jang kulo ade acara ngut uyo coa nyêp. Uku amên nak sadêi ayok masuk puaso kulo cet milêm acara adat yo. Acara yo gennê bêlangia, jijai ayok masuk puaso itê rêrami moi biyoa lai paok sadêi mênai sêsamo, itê mênai kulo cao si mênai bleseng amên dê sêlawêi makêi kain gennê sahan, amên sêmanêi ade kulo dê makêi sahan tapi dau kulo dê makêi sêruwêa dê pêtingnê sopan. Amên coa salêakku nak Sumatera ade kulo dê makêi cao yo luyên kuni sukau Jang, barêak Plimang, Lampung mungkin ade ugai dê luyên tapi gennê kulo bi lêluyên, amên nak pnan keme gennê bêlangia nak pnan luyên gennê bi pasêtba coa si srai.",narrative
753,"Amên ade tun dê tênkên tun luyên dê mênêa jijai sabên, ngen coa nam têmaên emosi nak lêm awok, ipê igai tamên ngen kekerasan, fitnah ngen dê luyênnê. Ancaman adeba bêtuk kêsabên tun ngen tun luyên, tapi amên itê mênêa hal dê bênêa coa perlu itê sabên. Amên itê bênêa padeknê itê têmangêp ancaman o ngen mlawênnê, jibêak lok jijai tun pnyabên. Cao madêp sabên kuni ancaman o itê harus yakin amên itê o bênêa ngen coa gabik ngen ancaman o, têmangêp ancaman ngen coa santai. Santai o dê bakêa mênêa pekran tê tênang ngen coa pengaruh ngen ancaman o, pêcayo magêa Allah SWT amên itê bênêa mako Allah SWT bakêa mêlêi perlidungan ngen itê. ",argumentative
444,"Islam o agamo dê pênuak ngen toleransi dê mêluak ngen umat utuk nam idup saling tulung, idup harmonis nak antaro umat manusio ngen coa kêmliak agamo, baso ngen keturunan. Tema khotbah dêbat yo adeba toleransi antaro umat beragamo, itê manusio dê cnipto srai coa ade biso antaro tê nak adêp Allah SWT kecuali ketakwaannê. Makonê sêharusnê itê jijai tun muslim utuk nam jêmago hubungan baik ngen sêsamo wargo ipê iga ngen têtanggo tê walau luyên agamo. Têtanggo adeba tun dê paling paok amên ade têjijai nak umêak tanggo, si ba tun dê pertamo dê bakêa bêgêrok. Toleransi awêi yo perlu ade nak tip tun jano kelompok supayo dapêt mbentuk asai damoi antaro umat nak lingkungan tê kêrno tip toleransi memang perlu nyên utuk masyarakat khususnê Indonesia dê ade latar belakang dê bêda.",argumentative
343,"Amên cerito kuwat coa nyên si padêk asainê amên coa nam masuk Universitas dê bi an itê siniak, ipê igai amên itê kêmliak tun dê bi kuliah nak di asai nê itê bi pacok mbayang amên sudo yo itê nam masuk nak di. Tapi pas sudo ndaftar trus tes tingêa mot aseanê timo ngen coanê ngut bilai pengumuman itê bi pasêt ba coa tênang ngen tidua kulo, pas namên gen tê coa masuk lêm o tamêak bae itê mêding sedih. Dê nak pekeran tê o mêmêcêm, dê niênnê galok sêmalêak awok dewek, ku ang bêlajêa ba, ku ang sabar lêm misai soal ba pokoknê mêmêcêm. ",descriptive
1197,"Mnurutku utuk matêi bladêu dê nam liwêt tun jano dokter yo utuk nak Indonesia do o coa cocok, ipê igai amên nak lêm agamo Islam matêi bladêu o bêbênêa coa buliak ipê igai pakêi rêncano. Memang dau tun dê bi an sakit coa kêkaên, masuk umêak sakit belek moi tapi sakitnê coa bêku ang bi pasêtba tun dê mêding sakit o putus aso, do oba gunonê itê dê jijai keluargo jano têtanggonê nam mêlêi smangat utuk dê sakit o supayo mêak si sapêi peker utuk smudo idupnê ngen bladêu. Itê kulo amên sapêi têjijai ade keluargo tê sakitnê coa kêkaên asai jêmau o pasêt ade tapi amên itê meker kak pahalo itê murus tun sakit o coa gi bakêa têpeker nak otok tê lok madêak jêmau, kêrno utuk tê dê khususnê muslim sakit o kuni Allah SWT utuk nam kêmaên kulo kuni Allah SWT, jijai itê nam sêmrêak ngen têmaêak dau bêduo dê baik utuk dê sakit o.",argumentative
357,"Nak itê manêu idup kuni taun moi taun bi pasêtba itê ade mênêa kêciwo tun dê itê sayang, barêak uku do igai dê uku mênêa kêciwo tun tuaiku adeba masalah umêak tanggoku. Uku manêu umêak tanggo bi an anok kulo bi têlau, amên itê madêak coa ade masalah lêm itê manêu o coa gi mungkin, tapi ngen uku têjijai nyên. Waktau anok gi têtitik keme cet ade masalah, bi kêdau kila uku lok mubêak kalau nam bubêak coa kulo nam. Memang uku tunnê coa galok crito amên masalah pribadi baik ngen kuwat jano sêpasuak ipê igan ngen tun tuai, amên ngen tun tuai uku coa lok o kêrno mêak sapêi si kulo jijai pekeran. Pas anokku bi lêlai bi ade kêrjo awêinê coa nam mubêak kulo masalah nak umêak tanggo, jijai têpakso uku mok keputusan cê êi, dia dê mênêa tun tuaiku terutamo inokku jijai kêciwo ngen uku, tapi bagiku dê pêtinggê uku lok mubêak kêmasaiku amên Tuhan mêlêi uku omor panjang.",expository
680,"Ade pao tu tuai têmgêak nyên amên anoknê main game, mnurutku kunyau ba si main dê pêtingnê main gamenê o coa majêa si jijai kidek. Dau uyo tun nam sukses kêrno si nam jijai juaro nak kompetisi game, amên nam itê mêlêi namên ngen anok tê dê dipê game dê baik ngen dê dipê dê coa baik. Anok kulo asaiku snang ngen itê nam mêlêi waktau jano mênêa si nam bebas main game nak dasêi, itê tingêa matur waktau utuk anok tê nam mpas galoknê nak dasêi. Amên uku anok-anokku uku dêmukung amên memang ade hal dê baik utuknê têmasuk main game yo, sapêi uku kulo lok made gen dê si perlu, misalnê alat utuk main game yo do o kutê pasêt uku usaho made.",persuasive
273,"Masalah idola yo têtiko nam mênêa itê mok hal dê positif kuni idola dê itê snang o,tip tun bi pasêtba têmuan idola dêdewek, ade dê idolanê o tun dê ade nak kêluargonê, kuwatnê, tapi dê paling umumnê tun dê terkenal. Jijai nam itê mbayang awêi ipê kêsnangnê amên têmau ngen idolanê o, ipê igai do artis dê terkenal dê memang payêak itê lok têmau langsung kêrno si sibuk. Têtiko cet nyên dêdêsok utuk nam maok artis idolanê o cao langsung, lêbiak snang igai amên nam foto spok artis o trus nêpek nak medsos sapêi kêkuwat ngen sêpasuak dê kagum kulo kêmliaknê.",descriptive
638,"Buliak bae itê manêu olah raga tapi nêsoa dê sêsuoi ngen omor tê, amên barêak uku dê tuai yo uku manêu tip bilai walau si cuma têgoa, memag uku miliak olah raga dê kêmbiak lêngan ndingku. Awêi kêmliling umêak ngen ngêngacap sapêi kêluwêa eteng, amên dio bi an uku manêu dêniênnê ngêding baik nak awok. Utuk dê bi tuai pêtingnê olah raga yo luyên kuni têmamêak maso taên arêak sênai kulo nam cêmnok kten tuai, mnurut Halodoc utuk omor dê lêmo puluak taun minas gonunê olah raga yo utuk milok kêno osteoporosis kêrno nam kêmuêt blat ngen têlan ngen itê cet gêrok o. Jijai itê mêak coa manêu olah raga yo tapi harus nukua ngen awok, mêak makso igê.",argumentative
158,"Liburan taun yo keme spakat lok moi kebun binatang, kêrno mnurut keme luyên kuni misai liburan keme kulo dau dapêt pengetahuan masalah bnatang dê ade nak di. Kuni bnatang titik sapêi bnatang lai, bnatang biyoa, ngen bnatang dê luyênnê. Sapêi nak kebun binatang keme masuk pertamo keme kêmliak akuarium lai dê isainê mêmêcêm kan dê agok unik ngen lai kulo. Ade kêkêdau mêcêm kan nak di, dê agok mênariknê kan Arwana. Kan arwna yo warnonê putiak pirok, mnurut Wikipedia arwana adeba kan dê ade tlan blakang dê idup nak biyoa biaso, kuni subfamili  Osteoglossinae dê dau tun namên kan dilêak bêtêlan. Lêm klurgo kan yo ulaunê bêtêlan ngen awok panyang tnutup ngen sisik lai agok bênêk ngen pola kanal mozaik. Kan yo mêlwên mini minoi awêi namên amên gidong ade dê kêmliak.",persuasive
261,"Tingêtku waktau uku gi SMP, têmat SD uku masuk nak SMP Muhammadiyah nak kotaku, nak SMP yo keme dau mlajêa agamo nêbaning nak SMP luyên, waktau uku nak kêlas duai uku jijai wakêa kuni SMP keme utuk milêm kegiatan Kemah Bhakti Siswa dê madenê Departemen P dan K waktau o uyo bi gitêi gen jijai Kementrian Pendidikan. Nak lêm acara o dau ade perlombaan-perlombaan, muloi kuni kebersihan tenda, ngêsok, baris berbaris, MTQ utuk dê agamo Islam ngen napak tilas. Uku dê kuni kêlompok keme milêm nak MTQnê, Alhamdulillah uku nam dapêt juaro satu, dê mênêa uku snang nyên o uku nam min baês gen skulah ngen uku kulo dapêt piala, piagam ngen caci kulo.",narrative
623,"Sêbênêanê utuk kêrjo tê dê nêmok tun do o hal biaso, walau itê coa lok mribut tapi do o bi cigai si sehat cao nê o. Amên têmau ngen uku coa si jijai masalah igê tapi uku têp cigai lok manêu hubungan kêjo iga ngen si. Amên nadêakku jibêak ba itê galok mok kêrjo kuwat ipê igai kuwat baik, dê niênnê utuk itê coa si masalah caci jano kêrjo tapi kuwat o lêbiak kuni jano bae amên utukku, amên si baik akuknê nam bae kuwat jijai lêbiak kuni sêpasuak. Têtiko itê meker kuwat tê tapi kuwat tê ati tau meker itê. Utuk uyo khususnê ngen uku kêkuwat dê galok mbut kêrjo tê padeknê mêak kêmuwat igai bêratai si o cuma meker caci bae, utuk kuwat coa si meker igê.",argumentative
201,"Bilai pertamo uku masuk nak perguruan tinggi ade asai bangga, kêrno dê niênnê coa mudêak itê lok masuk perguruan tinggi yo ipê igai dau niên dê maêp nam masuk pyo. Bilai o uku bi dau dapêt kuwat dê daunê tun kuni luwêa kota, têbo o dau ba têmnai pnan umêak siwo, kêrno uku dau namên jijai uku bakêa mês kêkuwat bêlauku yo. Utuk sementaro têbo o têmalêm nak pnan sêpasuaknê jijai keme janjai amên bilai libur keme tmulung kêkuwat o mêsoa pnan tingêa dê coa si auk kuni kampus. Memang beda niêa asainê itê dapêt kuliah nak pnan yo, asai snang o dê mênêa itê coa selek ngen kêkuwat dê kuliah nak swasta.",narrative
1146,"Utuk awok tê do itê mêstai dau mokasiak magêa Allah SWT kêrno nêlêi betuk awok dê mungkin coa srai ngen tun, dau tun dê bêrusaho utuk mubêak bêtuk awoknê sapêi mabis dau caci ngen waktau. Kuwatku gennê Fery awoknê o kêmbiak gêmuknê memang amên itê kêmliak têtiko ade asai slen ipê igai amên itê majok si panêu kekea agok uak didik kêmliak si mngas o slen itê. Tapi utuknê dewek do o si biaso bae coa ade asai mungkin selek kênliak tun coa ngen si, amên ceritonê awoknê mulio ngêlai o waktai bi têmat SMA, jijai waktau o si kuliah nak kota luyên trus kos, kêrno dau kêkuwat kulo kuni do kota ngen si jijai awit kêkopoa bi paok si tip malêm, nak diba nadêaknê utuk kêkêmuk o cigai têratur têtiko kêlmên sapêi duai kilai mukmêi nadêaknê. Muloi kuni di oba bênêk awoknê namêak trus ngut ba uyo utuk mêlnyêp biaso mukmêi kêlmên o agok saro nadêaknê, amên si têmaên coa mukmêi kêlmên do o si coa nam tidua.",narrative
593,"Amên nadêakku dê mênêa selingkuh yo kêrno ade dê do coa puês ngen dê niênnê ku ang têbukok antaro ngen dê luyên. Memang gis asainê nyên amên itê dê jijai korban selingkuh, utuk milok selingkuh yo makonê keduainê o nam têbukok ngen madêak kêlalok mêmasing, kêlalok o ba ngen sadar kêduainê nam utuk mubêak ngen ikhlas, mungkin kêlalok kêrno prêngoi, mungkin kulo ade kêlalok dê luyênnê. Ade kulo dê galok cêcubo bae trus blajau jijai ipê igai dê pnan cêcubo yo agok calak kuni dê mete jano prêpuannê. I o kulo ngen dê sêlawêi si cêcubo ngen sêmanêi dê agok baês kêmasainê tun o lok niên têtiko tun cuma mêmain bae. Amên nadêakku amên itê ade têkêding barêak o gacang ba bubêak, coa ade abisnê amên itê meker dênio bae, idup ba rukun ngen têmimo jano dê bi nêlêi Allah SWT ngen itê.",argumentative
387,"Do kuwatku dê amên uku tingêt dê galok mênêa uku sedih nyên, waktau si gi ade pa ok umêakku  tip malêm nyên keme matur waktau kopoa nak dasêiku. Si o kêrjo jijai konsultan nak perusahaan kontraktor dê ade nak kota keme tingêa, uku dau dapêt lêmau nak bangunan o kuni si, kadêak uku coa kuni tehknik sipil jano jurusan dê ade mênyakut bangunan tapi uku dapêt lêmaunê. Bi ade abiak pa ok si lêmo taun si kaliak pnan tingêa moi luyên kota uku pei mulio mukok usaho, kêrno ade didik lêmau dê ade ngen uku tênamêak kulo lêmau kuni kuwatku yo nano, uku mukok usaho nak bidang bangunan jano kontruksi. Uku amên tingêt kuwatku yo nano bi pasêtba uku telpon utuk mpas inau, têtiko coa ngêding sapêi duai jam lêbiak keme nguta nak telpon. Amên itê ade kuwat dê barêak yo, dê coa kisit ngen lêmau, dê padek utuk nam tukar pekeran itê nam sêsamo magiak lêmau jibêak pêrnêak itê mutus hubungan, jênagoba ngen itê awit têmnai kabarnê.",expository
705,"Amên uku biasonê lêlalau bi pasêtba min hand phone dê kameranê nam mênêa asea foto jano video dê baês, kêrno utukku dê biaso lalau moi luwêa kota têtiko perlu nyên ipê igai amên mnyakut ngen kêrjo. Utuk nam asea foto dê baês itê miliak dê kameranê dê têmuan resolusi dê lêkat biaso dê uku makêi o antaro tujuak belas sapêi dêlapên belas MP. Amên dê ukuran resolusi yo cigai tê ragau utuk kwalitas gambarnê, ipê igai amên asea video do o lêbiak bersih, utukku dê biaso kêrjo proyek utuk gambarnê harus jelas ngen bersih, ipê igai amên itê cêmitak gambar o bêbênêa baês ngen tê ang, mnurutku utuk kamera yo kesoa ba dê têmuan resolusi dê lêkat kunyau itê nam puês.",persuasive
1177,"Amên pêmritêak tip daerah bêbênêa mêlêi dukungan pênuak ngen têtuai adat, nak daerahnê o coa gi bakêa nyêp budayo kuni di. Utuk dukungan o coa si cuma madêak bae, perlu kulo biayo utuk nam made pnan ngen sêmdio guau dê nam majêa jano bae, misalnê awêi nak Lampung do o dau budayo dê harus generasi uai nam jêmago. Tapi memang kutênê o coa nam amên coa ade dukungan kuni pêmrirêak daerah di, amên kutê sênrêak ngen masyarakat bae ngen coa ade ptulung kuni pêmritêak do o coa gi panêu. Dê kloknê têtuai adat nam pêmritêak daerah majok kêrjo samo utuk nam jêmago budayo dê ade nak daerah o.",argumentative
1082,"Waktau gêpo Cu up bêl o dau tun coa sêsako amên têbo titik dê ade paok kota o bakêa mlêtup, jijai tun dê tingêa nak kota Cu up o coa ade persiapan gok didik makonê dau korban dê kêno waktau têbo o mêltup. Uku waktau o tingêt nyên an sudo kejadian o uku pas belek msadêi, kêrno lok kêmliak lokasi têbo dê mêltup o uyo awai ipê. Coa si uak utuk sapêi moi têbo o nak di uku kêmliak amên têbo o kanyo coa tê sêsako amên bakêa mêltup, têbonê titik coa si lêkat igê, ipê igai coa si ade tando têbo o dê bakêa mêltup. Ruponê pas duso mêltup o baru kten kutê amên slamo yo bêak têbo o dau bliang dê panês, jijai uyo têbo o pnan tun dau tamasa tip bilai libur.",descriptive
40,"Rêpye adeba jenis sayuran utuk lapên ngen nam kulo utuk jus, dau tun madêak kêmsok rêpye o amên coa lok ngêding pet igê sudo sênisit nalup ngen silai, amên utuk jus itê nam têmamêak gulo. Amên uku bi kêdau kilai cêmubo mênêa jus tênamêak gulo coa ku têkêmuk kulo. Memang dau manfaat kuni rêpye muloi kuni kêmu ang gulo dalêak sapêi kêmu ang kadar kolesterol nak lêm awok ngen dau igai manfaat nê magêa kesehatan. Ade kulo dê madêak ijatnê dau kulo manfaat nê utuk kesehatan, itê nam muk duai jano têlau soa ijat rêpye tip bilai gunonê utuk jêmago kesehatan.",narrative
1168,"Coa si nam masuk moi hukum akea tê reinkarnasi o ipê igai itê dê khususnê muslim, ipê ade tun dê bi matêi o bakêa idup igai ngen balik moi cupik dê pêi laher. Dê ade ngen itê o tun-tun dê bi matêi do o alamnê bi luyên ngen itê, tun dê matêi o cigai nam laher igai lêm bêtuk jano bae, makonê nak lêm agamo Islam do o coa kênal ngen reinkarnasi o. Mêmang ade agamo dê pêcayo ngen reinkarnasi o tapi do o mnurut fahamnê coa masalah utuk tê dê coa sêfaham. Dê niênnê tun dê bi matêi mnurut tê muslim do o bakêa ade kêhidupan luyên ngen nak alam dê luyên kulo biso ngen itê dê gi idup.",argumentative
1042,"Têmasuk kutê gennê toko politik uku snang mungkin adeba dê ku ang uku snang tapi didik, amên tokoh politik dê bakêa dau majêa ngen mukok pekeran tê têrutamo utuk anok-anok uai utuk nêgrai tê nam tamêak maju utukku do o uku makau nyên. Kloknê ade tokoh poitik dê si lok sapêi bêkorban waktau ngen nam majêa anok uai awêi ipê cao utuk itê nam jêmago ngen mênêa maju nêgrai tê. Awêi almarhum B.J.Habibie kuninê dau anok uai dê uyo nam mêding manfaat kuni almarhum, ngen adenê si belek moi Indonesia trsu ade jabatan kulo waktau o mako lêmau dê si dapêt do o si makêi ngen si magiak ngen anok uai Indonesia dê ngut uyo gi nakêi.",descriptive
43,"Wedang jahe adeba menem tradisional kuni daerah Jawai Têngak, Daerah Istimewa Jogjakarta ngen Jawai Timur. Biasonê wedang jahe yo sêndio pas gidong udaro sêngok, jano gidong coa baik awok, menemnê gidong agok pêpanês ngen kêkêmuk luyênnê awêi gureng pisang, bakwan jano tempe gureng jano dê luyênnê. Bahanê sêbênêa nê coa si payêak igê pêdês têntus tênamêak gulo milêak nêbus, mbus nê sapêi biyoa nê gêlgok, amên nam nêa agok kêtêa, ade kulo tun bi jêmuoa dê bi jijai bubuk bi ade gulonê kulo  mênêa nê cuma tênamêak biyoa panês bae, itê bi nam menem wedang jahe ngen mon dê khas. ",descriptive
1044,"Ade kêkêdau tokoh politik dê ade nak Indonêsia pasêtba ade dê itê snang ngen dê itê coa snang, makonê waktau zaman bêl o ngen zaman uyo itê bi nam kêmliak kuni tokoh politik dê pêrnêak jijai tun nomor satu nak nêgrai tê. Kuni di oba nam itê mbiso awêi ipê caonê mênêa itê dê jijai rakyatnê. Utuk tokoh politik yo itê dewek nak lêm atêi tê bi nam mnilai kuni api bae dê pêrnêak mipin ngen awêi ipê asai waktau si dê mipin. Moi mukonê bêbênêa lok têatêi utuk miliak api kuni kêkêdau tokoh politik dê bakêa itê pêcayo utuk jijai tun nomor satu nak nêgrai tê yo.",expository
470,"Nak lêm agamo bi pasêtba ade pnan ibadahnê, amên nak agamo Islam mungkin lêbiak mudêak itê têmau nak ipê bae nak Indonêsia. Ade masjid ade kulo mushallah kaduai yo srai bae gunonê adeba utuk sêmyang, dê mbisonê o amên mushallah cuma utuk sêmyang ngen utuk ngajai bae jano mungkin nam kulo utuk acara agamo dê luyênnê, dê ku angnê mushallah yo coa nam makêi sêmyang Jum’at biasonê kulo bangunannê agok titik, amên masjid bi pasêtba nam utuk sêmyang Jum’at. Uku pernêak singêak nak do masjid nak luwêa kota, bagunannê lai baês kulo tapi waktau uku singêak di pas waktau maghrib sayangnê dê sêmyang didik, dê padeknê ipê igai masjid o lai dê sêmyang o tunnê rami.",narrative
527,"Kêmuk khas keme Jang dê gennê lêmêa o bahannê kuni lêbung, amên nak pnan keme coa kutê buluak dê lêbungnê nam itê mok utuk mênêa lêmêa. Dê padeknê utuk lêmêa o adeba lêbung buluak kmanyên, buluak yo amên dê bi tuainê tun utuk mênêa anêm bokoa jano pane ngen dê luyênnê. Lêmêa kuni lêbung buluak yo dê paling padek nak kêkêdau lêbung dê nêmuk. Utuk kêmsok lapên khas Jang yo itê semdio lêmêa ngen rêrêpêaknê, memang dê padek nyênnê amên itê kêmsok sênatên nunok kan, amên itê kêmsok barêak yo tingêa itê sêmyap skulêm dê padek kulo, barêak pêtêa, jê ing jano kabêu. Amên bi têmau cocok ngen sêkulêmnê têtiko itê muk o sapêi coa mêding asai kênyangnê kêrno padek o.",descriptive
779,"Nak lêm agamo mugkin kutê agamo majêa mêak mênêa duso, khususnê agamo tê dê Islam dio bêbênêa najêa muloi kuni dasêi sapêi umêak sêkulah kulo najêa. Tingêa ngen itênê lok najêa jano coa, coa si didik tun uai dê ku ang ajêa kêmliak caonê ngen tun-tun tuai, ade kulo dê ku ang ajêa ngen tun tuainê dewek, padahal si o bi lai bi namên amên dê buliak ngen dê coa, awêi dau anok dê mlawên ngen tun tuainê kêrno tun tuainê coa nam têmurut gen kêloknê, dioba dê nadvak duso lai kêrno mlawên tun tuai, harusnê itê dê jijai anok o sabên ngen duso-duso tê, kuno dasêi bae do o bi dau duso amên mlawên ngen tun tuai ipê igai duso dê nêa nak luwêa. Utuk itê dê gi nêlêi omor dê panjang ngen awok sehat dau ba minoi apun magêa Allah SWT ngen duso dê pêrnêak itê mênêa bêl o.",expository
1109,"Gêmugua bakêa anok dê ade lêm tênêi o do o resikonê lai, ipê igai utuk tun dê ati pêrnêak umêak tanggo sinê kulo gi maso sêkulah. Amên itê dê muslim do o memang nak lêm agamo coa nyên buliak, amên itê meker kak jêrkai do o adeba dê donê jerkai kuni Allah SWT dê itê harus nam mok hikmahnê. Amên nak mêdis memang ade tikonê jano ade tunnê dê têpakso harus gêmugua utuk nam sêmlamat dê tênêi lai o, do o biasonê dalên terakhir dê harus tun medis mok utuk nam têmulung. Dê kideknê amên tun salêak pergaulan yo nano utuk tênago mêdis nam gêmugua do o mungkin si coa meker sudonê ngen coa meker resikonê, coa kutê tênago mêdis lok gêmugua amên memang do o coa têpakso kêrno lok sêmlamat dê tênêi lai yo nano. Makonê dê daunê tun tênêi lai ngen si coa kêmlok awêi anok sêkulah yo nano si bakêa mêsoa dukun dê nam gêmugua ngen siap utuk resiko lai dê bakêa si madêp.",expository
396,"Amên mênyu ang api bae bi pasêtba mêding sedih, uku pêrnêak mêding kêkiro num jano tujuak taun. Uku ngen têlau anokku ade dê gi sêkulah ngen ade dê bi kuliah, keme manêu idup ngen kesibikan mêmasing, amên kêlmên keme kopoa uku majok nguta ngen têtêlau anokku. Jak inok têbo o lalau kuni dasêi uku sêngajo coa pêrnêak mêsoa nak ipê, memangna anok-anokku têmnai tapi aku madêak jibêak meker igê amên si inau ngen udi bi pasêt si belek. Uku dê ngêding nyên sedih o ngen dê pisêt kêrno si gi titik jijai si coa dau namên jêjano, têtiko kêlmên amên uku kêmliak si coa nam gacang tidua uku pasêt kêmuwat si ngut si tidua, amên dê duai igai kêrno bi lêlai jijai coa si meker igê si nam sibuk ngen bêlajêa jano main gamê. Jijai utuk itê dê gi ade anok sêkulah cet baa itê majok nguta mungkin masalah sêkulah jano masalah dê si manêu.",expository
137,"Amên ade rencana lok liburan nak Lampung kota Metro jijai do pnan dê padek utuk udi magêa. Kota Metro o coa si uak kuni kota Bandarlampung, amên kuni Bandarlampung kêkiro dêjam itê bi sapêi nak Kota Metro. Nak Kota Metro mudêak itê lok têmau pnan têmalêm dê agok mudêak ngen fasilitas dê cukup. Radin Inten Hotel dê do nak kota Metro dê têmawêa ngen fasilitas dê cukup, lokasinê nak dalên Branti Raya km duai puluak tujuak Natar coa si uak kuni Bandara Internasional Radin Inten. Kêmliak ca o umumnê hotel yo bi cukup padek ngen tikêt kenyamanannê kulo baik, biliknê lapang ngen bersih, bi ade ac, kamar mêndainê bi ade biyoa panês ngen sêngok, ngen go dê coa si la ang igê makonê hotel yo coa pernêak sunyai.",expository
617,"Uku paling coa snang amên ade tun galok madêak masalah sukau, ipê igai si madêak o ngen awêi ngimok, dio dê têtiko mênêa itê cet kênek dalêak. Amên bagiku lok si sukau jano bae do o srai tingêa ngen tunnê bae, memang amên keme tun Sumatera o miling agok lek amên tun ati namên sakonê mêngiak, amên atêi srai bae tun baik ngen itê i o kulo itê ngen tun. Uku pêrnêak mêngiak ngen kuwat kêrno madêak masalah sukau, mungkin si pêrnêak têmau tun do sukau ngen uku dê coa baik prêngoinê tapi mêak si mrato tun keme barêak kutê. Nak di uku mêngiak nyên ngen si, uku têm ang kutê masalah sukau, mêak si coa namên, utuk tun sukaunê dewek kulo ade dê prêngoinê ku ang baik.",descriptive
584,"Antri o adeba budayo nak pelayanan umum dê harus itê têmotoa ngen tertib, utuk antri yo pengalamanku amên itê coa lok an igê mot mêstainê itê pêpueng bi sapêi pnan o. Amên pêpueng itê bi sapêi ipê igai nak di ati tukok itê nam mok pnan agok muko utuk dapêt nomor antri dutê, jijai itê nam gacang utuk dapêt pelayanan nak di. Dê daunê kênliakku tun o bi namên lok gacang tapi sinê sapêi pnan o bi agok kêbilai, sudo o igai lok minoi dutê kulo, api itê coa mêngiak têtiko amên têmau dê barêak yo. Makonê uku amên antri o uku bi pasêt masêt api bae dê têko dutê ngen têko kêdong, amên ade dê salêak uku binai maju têmnai gêntai nam barêak o, amên petugasnê dê salêak uku binai mêngiak ngên petugas o.",expository
48,"Menem dê ade alkohol do o dê ade kandungan ethanol, nak Indonesia tun madêak nê minuman keras. Ethanol adeba bahan Psikoaktif amên nemuk nam têmu un kesadaran. Nak dau negara dê jêmuoa menem dê ade alkohol nêbatas kêrno ade epek dê coa baik utuk kesehatan. Nak laporan Liputan6.com kênopoa kuni kêkêdau sumber, Senin (13/4/2020) jenis alkohol nak lêm minuman keras dau capua bahan dê nam dapêt jmijai musak sel nak lêm awok dê bakêa jijai dau penyakit. Tênulis P2PTM Kemenkes RI hal dê bakêa coa baik utuk kesehatan amên bogoa muk, musak saraf, gêmangau jatung, gêmangau sistem metabolisme awok, gêmangau sistem reproduksi, têmu un kepitar otok, gêmangau fungsi atêi, dalêak lêkat ngen mênok omor kulo.makonê nê uak ba menem dê mengandung alkohol.",persuasive
413,"Nak zaman moderen yo masalah tun dau nak bangso yo bi nyato tamêak jijai, hal yo kêrno bangso tê bi masuk lêm krisis akidah ngen syariah. Utuk mubêak krisis o tokoh agamo dê perlu nyên utuk nam dêmorong masyarakat utuk jêmijai akhlak dê lêbiak baik. Akhlak adeba bagian kuni pemahaman tun têmamêak yakin agamonê dê nam itê makêi nak idup bêbilai dê biaso itê madêak prêngoi. Ade akhlak baik amên tun o nam manêu sêsuoi syariah ngen prêngoinê kkulo coa mêlangêa agamo ngen masyarakat, akhlak o coa nam mêlajêa kêrno iso si lêmau tapi akhlak o nanêu nak lêm idup tê bêbilai.",descriptive
1089,"Gêntai dau tun madêak idup yo mêak min pekeran saro, barêak stres o do o itê dê mênêa dewek. Memangba bêbilai waktaau tê abis utuk kêrjo jano usaho, tapi itê kulo harus dêdêbat waktau libur tê itê misai ngen jano dê galok tê dê nam mênêa itê snang, lêm idup yo kutênê têgatung ngen itê, amên itê coa nam matur waktau ngen pekeran tê nak diba itê mngêding têtiko ade asai jêmaunê. Utuk mêlnyêp asai jêmau oba perlunê itê mto jano manêu hobi tê, amên itê bi ade keluargo dêdêbat itê majok kêluargo tê mto moi pnan dê mênêa itê ngen keluargo snang. Utuk majok keluargo mto o dêbulên dêbat bae bi gênêp utuk sêsênang ngen kêluargo nak luwêa, luyên kuni mêlnyêp stres, itê kulo nam lêbiak paok ngen keluargo dê itê smayang.",expository
1067,"Idup ngen dau têtanggo yo mêstai itê namên caonê, coa si kutê têtanggo nam têmotoa awêi ipê pekeran tê, têtiko kêmliak itê dê mngalêak sakonê itê coa binai ngen si. Tapi kutê o têgatung ngen itênê, amên itê kêmliak têtanggo dê galok mrugai tun do o itê jêmago bae jarak tê ngen mêak mêlêi atêi igê, amên si mudêak emosi itê bêrusaho mênêa masalah ngen si. Amên uku bi faham nyên ngen têtanggoku ipê igai bi pêpuluak taun bunok, jijai ngen têtanggoku ngut ba uyo coa pêrnêak uku bribut, ade dê bi awêi sêpasuak nyên amên dêmingau bae coa têmau asai inau o pasêt ade. Uku tunnê galok têngen ngênguta do o mênêa tawai, uku ade asau snang amên kêmliak tun tawai, têtiko gidong ade masalah nak pnan kêrjo amên bi nak umêak ipê igai ngênguta ngen têtanggo do o uku bi pasêtba mêsoa bahan utuk nam mênêa tun tawai.",descriptive
928,"Ade itê dê galok sêmido bnatang ade dê bnatang têrnok ade kulo dê bnatang kêrno hobi. Utuk itê dê galok sêmido bnatang têrnok ade baiknê itê awit mêrsih pnannê misalnê itê sêmido monok, utuk biyoa ngen upannê do o amên nam tip bilai itê mêrsih, kêrno kuni di oba dau dê bakêa jijai penyakit utuk tê. Awêi têi monok do o amên itê ja ang mêrsih do o bakêa jijai sa ang dalêk, amên dalêk o sapêi masuk umêak tê trus tingêp nak kêkêmuk tê do o bakêa bahayo utuk kesehatan tê. Mnurutku buliak bae itê sêmido mono, bebet jano dê luyênnê tapi itê harus rajin mêrsih pnan ngen mu agn têinê supayo mêak jijai sa ang penyakit.",argumentative
132,"Hotel adeba pnan dê sêmdio kêkêdau fasilitas dê nam itê makêi awêi utuk têmalêm, kêkêmuk ngen menem. Nak hotel bakêa sêmdio dau playanan dê itê nam smiwo utuk tamu dê teko. Luyên kuni têmalêm tamu kulo nam menikmati kêkêdau fasilitas dê luyênnê nak mêmasing hotel. Fasilitas ngen jenis hotel coa si srai kuni do hotel ngen hotel luyênnê. Utuk hotel berbintang biasonê fasilitasnê cukup beda ngen hotel malati. Utuk hotel berbintang memang agok la ang tapi fasilitasnê muloi kuni biyoa kupi, sarapan, kulam renang sapêi fasilitas hiburan luyênnê. Amên utuk hotel melati itê Cuma dapêt kupi ngen sarapan bae, utuk mukmêi biasonê itê mêsoa nak luwêa. ",descriptive
657,"Arung jeram adeba kegiatan olah raga dê agok bahayo, têmasuk olah raga dê manêunê tun dê bêbênêa siap tmatang alam. Tapi tun api bae nam milêm jano manêu têmasuk tun dê ati pêrnêak cubo olah raga raung jeram yo.  Pnan olah raga arung jeram yo adeba biyoa lai dê dê ês ngen dau igai halangan dê bakêa itê têmau, arung jeram do o makêi biduk kait, kano ngen kêmayuak. Tip tun dê bi cêmubo olah raga yo bi pasêtba tagiak kêrno nak lêm olah raga yo luyên kuni nam mêding serunê petualang nak biyoa lai, si kulo dapêt mlitas nak biyoa dê ês ngen molik bêbutau. Kerno arung jeram yo api bae nam manêu muloi kuni tun uai sapêi têtuai makonê têtiko cet ade dê made lomba dê nak olah raga yo. Têtiko walau coa mênang tapi nam utuk mlatih kêbinai.",descriptive
433,"Dau dê madêak itê harus dau bêsyukur tip waktau, tapi nyatonê têtiko itê coa tingêt mucêp syukur ngen jano bae dê itê dapêt tapi dê awitnê galok sêmalêak idup. Kisah dê lok cêmrito adeba utuk mingêt itê supayo nam bêsyukur nak lêm kondisi jano bae. Dini adeba tun dê laher cacêt, si coa nam panêu si kulo harus makêt kêrsai ruda kêrno si coa nam panêu kuni laher, tapi semangat idupnê coa pernêak pasrah ngen kondisi, si nam manêu usaho mênêa papên bungai dê bi dau tun namên. Si bêrasea nak lêm usaho yo, hal dê nam itê mok kuni cerito yo adeba si awit peker amên si nêlêi Tuhan ade dê ku ang tapi si kulo nêlêi Tuhan kêlbiak utuknê. Makonê si cet bêsyukur ngen kondisinê coa pêrnêak si mênyêrêak ipê igai sêmalêak Allah SWT. ",descriptive
800,"Utuk dê biaso sabên lêlalau su ang baiknê têngen lok lalau kajokba kuwat, kêrno amên itê makso utuk lalau su ang do o coa gi bakêa tênang slamo itê ati sapêi pnan tujau tê. Dau tun dê nam itê majok misalnê sêpasuak, kêkuwat jano tun dê paok umêak t dê nam itê majok lalau. Coa didik tun dê cêlako amên lalau su ang ipê igai si o kmasainê binai padahal si makso bae utuk lalau su ang o, mnurutku itê mêak bitung igê amên lok lêlalau padekba itê kêmluwêa caci didik utuk majok kuwat kuniitê bakêa rugai lai. Nak dalên jano nak pnan ipê bae nilokba utuk mênyu ang ipê igai amên sêlawêi, têtiko tun o coa ade niat kidek ngen itê,  kêrno si kêmliak ade kesempatan makonê si jijai kidek do o nam bae têjijai.",persuasive
286,"Bilai dê nêmotku akhirnê sapêi, bilai o adeba bilai uku nikêak ngen prêpuanku. Nak sadêi prêpuan nak Cirebon uku coa ade sêpasuak dê nam keme têmujau, jijainê uku têmalêm nak hotel dê bilai ayok acara nikêakku. Mennê bilai Jum’at do o ba bilai uku nikêak, pêpueng uku bi siap tingêa mot ade dê dêmapêt lalu moi pnan keme nikêak. Pueng o uku dênapêt kêkiro jam stêngêak delapên, keme lajau lalau moi pnan nikêak keme nak masjid lai nak êm Pondok Psantren nak Kota Cirebon. Sapêi di tun bi rami dau sêpasuk kuni bakêa prêpuanku bi ade nak di, pertamo ade uku smalam kutê dê nak di sudo o keme siap utuk akad nikêak. Alhamdulillah kutê nê nam lacêa, muloi kuni pertamo sapêi sudo, trus keme mêlajau acaranê nak umêak stuangku, prai têgoa kêrno Jum’at sudo o muloi igai. Asai snang lêm atêi uku nikêak dapêt prêpuan dê nam sêsamo ngêrtai.",expository
493,"Amên ade moi Lampung mêak coa tinget têmukua gen ruba belek. Nak Lampung yo dau niên mêmêcêm kêkêmuk dê nam itê mênêa gen rubo. Kêrno Lampung paok ngen Plimang jijai nak Lampung kulo itê mudêak lok têmukua barêak rubo kuni Plimang, awêm pempek, kerupuk kan ngen dê luyênnê. Amên kuni Lampung dewek dê niênnê ade kupi khas Lampung, ade keripik pisang, kan mêsin, keripik bêko ngen dau igai dê luyênnê. Dê daunê tun amên moi Lampung o bi pasêt têmukua kupi, Kêrno kupinê gi asli nyên jijai utuk asainê nêbaning ngen pnan luyên o coa si srai asainê, kupi Lampung yo coa makêi capua barêak nak pnan luyên ade dê cênapua bêlas, ade kulo dê cênapua jagung. Amên kupi kuni yo coa pakêi capua makonê dau tun têmukua utuk ruba kupi yo. ",descriptive
901,"Ade kékédau planet dé ité namén kuni waktau ité bélajéa nak sékulah bél o antaroné o adeba dé pnan ité tingéa uyo, séati o uku pérnéak bépeker amén pnan té tingéa yo coa si bulét tapi libéa. Bél o kulo uku pérnéak bépeker amén bulén o srai ngen matai bilai nam kémluwéa sinéa kulo, pas bi sékulah baru uku namén kuni pelajaran amén kuté o coa si awéi dé slamo yo uku meker. Baréak matai bilai do o ade dé madéak matai bilai o dé kémliling planet, ade kulo dé témuan péndapét ngen asea penelitianné amén planet oba dé kémling matai bilai, amén péndapétku do o dé péndapét kéduai masuk moi akéaku, kékédau planet dé ité namén o dé kémliling matai bilai.",narrative
844,"Ngen adenê itê nam bisnis jano umumnê jagêa liwêt online ngen makêi aplikasi dio mênêa mudêak gawe tê. Amên ndingku dio bi mnulung amêk ngen cao yo, tapi itê kulo harus nam miliak aplikasi jano dê itê nam makêi tapi resikonê titik. Jagêa liwêt online yo luyên kuni itê coa brapo payêak, itê kulo nam usaho kuni dasêi tê bae, coa perlu igai itê tip bilai lalau moi toko jano bêbilai mabis waktau nak toko bae, do o dê bakêa mênêa itê jêmau. Ngen adenê dau aplikasi dê mukok peluang tê utuk nam usaho kuni umêak yo dê mênêa itê cigai payêak igai awêi cao jagêa bêl o. Dê pêtingnê itê nam jêmago kwalitas barang dê itê jêmuwoa ngen jêmago pelayanan magêa pelanggan tê.",expository
707,"Lok têatêi kulo amên itê lok têmukua barang elektronik, kêrno uyo bi dau tun jêmuwoa barang elektronik dê gonê mêmudêak. Uku pêrnêak têmukua alat utuk cêmukua buk, ayok têmukua uku kêmliak kilêak go dê ade nak toko memang gonê agok la ang, pas uku kêmlaik nak ade do aplikasi ngen barang dê srai mreknê o uak agok mudêak siliak gonê, jijai uku mêsên dê aplikasi o ipê igai nak di si madêak gratis ongkir, nekerku bi mudêak nyên ba gonê. Pas barangnê bi sapêi coa kulo uku langsung mukok kêrno waktau o kulo uku gi ade kêrjo jijai ati spêt mukok, pêlbêak bilainê uku mukok kênliakku barang o srai nyên ngen dê klokku, tapi pas uku cêmubo têni ukku saêinê agok kasar coa si awêi suaro dê uku kêmliak nak toko waktau o, mênnê uku cêmubo cukua aseanê coa si awêi kênloknê, pisêunê ku ang tajêm ngen saêinê o agok kasar.",descriptive
549,"Sesungguhnê Allah SWT sayang ngen hambaNê, dau cao Allah SWT mêlêi tai kasih sayangnê ngen itê awêi sakit. Sakit o nam jijai media utuk tê kêmuang nikmat sehat, ngen sakit o Allah SWT mujai imên tê Allah SWT lok kêmliak bukti kê uak ipê itê nam ikhlas ngen sabar nak lêm madêp ujian ngen cobaan kuniNê. Allah SWT ba dê misin penyakit ngen itê Allah SWT kulo dê bakêa makêt sakit tê o. Allah SWT berfirman nak lêm surah Asy-Syu’arah:78:81 dê tainê “ Yaitu yang telah menciptakan aku, maka Dia yang memberi petunjuk padaku, dan yang memeberi makan dan minum padaku, dan apabila aku sakit, Dialah yang menyembihkan aku, dan yang akan memeatikan aku, kemudian akan menghidupkan aku ( kembali ). Awêi pengalamanku waktau dapêt vonis dokter uku gejala stroke waktau o uku sadar amên dê mêding sakit awêi o pencegahan pertamonê adeba mêak sapêi gulek. Hal yo supayo saraf otok tê coa kêno. Ngen solusi awêi o Alhamdulillah penyakit o pêpêlan kaên ngen uku jijai tamêak yakin jano dê têjijai nak lêm idup adeba Sunahtullah supayo itê awit sabar ngen tawakal.",persuasive
886,"Dau alat dé biaso ité makéi bébilai dé knamén té alat o mnulung nyén utuk kegiatan té tip bilai, tapi ité dau kulo dé coa namén awal mulo dé ménéa alat o jano té pertamo kilai témau alat o. Alessandro Volta asalné kuni Italia si oba dé pertamo ménéa butau battery, uyo kuté ité makéi alat o muloi kuni stom, motor, sapéi handphoné kuténé nam idup makéi battery yo, memang ba bétukné léluyén tapi sistem nak lémné coa uak ubéak antaro do ngen dé luyénné. Taméak taun jano taméak moderen zaman yo bétukné kulo bi mémécém, muloi kuni coa nam pakéi nécas sapéi uyo amén abis setrumné do o tinga mécas, adé dé betukné muloi paling titik sapéi dé paling lai battery yo bi ade. ",narrative
775,"Amên itê coa biaso sutik o do o amên bubêt ade dokter mêluak itê sutik malas nyên asainê. Dê nêdingku memang luyên nyên asainê amên itê sakit utuk ubêtnê sutik jano muk ubêt bae, amên sutik do o biasonê utuk nam kaên o lêbiak gacang nêbaning ngen amên itê cuma muk ubêt. Jijai utuk tê dê sakit amên lok gacang sehat amên dokter madêak harus snutik mêak coa lok, kêrno doker lêbiak namên ipê dê gacang kêmaên sakit tê ubêt jano sutik, buliak mbiso amên masalah ubêt yo, amên ngen uku ngêding nyên bisonê, makonê têtiko amên uku sakit, uku minoi dokter gacang smutik, tapi têtiko dokter coa lok kêrno di dê namênnê awêi ipê coa mubêt itê, kadêak itê loksnutik amên mnurut dokter coa perlu, si kulo coa bakêa lok smutik.",persuasive
257,"Pengalaman libur ngen smaten adeba pengalaman dê kêmbiak snang kulo, kêrno itê sêsamo ade kêsibukan têtiko coa ade waktau luang utuk libur spok ngen smaten. Waktau o pas kulo ngen tangêa bilai keme nikêak, smatenku majok libur moi Bali. Coa pêrnêak têpeker uku bakêa si majok mto moi Bali, kêrno pas kulo ade waktau cuti kuni kator makonê keme nam mto libur moi Bali ngen magêa kêkêdau pnan wisata nak di, awêi pantai kute ngen dê luyênnê. Kê an nak di keme tip bilai lalau moi ipê bae dê mnurut keme bêbaês, keme kulo moi musium dê ade nak di awêi musium hidup. Dê paling coa mudêak lupo o waktau keme moi pasar tradisional nak di genne Pasar Seni Sukawati.",expository
212,"Pasêtba ade asai snang kêrno lulus ujian, kelulsan ujian ngen nilai dê baês do o jijai mipai kutê tun i o kulo uku, utuk dapêt nilai dê baik o perlu proses. Dau tun dê lok dapêt nilai baês tapi pêi lok bêlajêa bi paok ujian. Amên i o cao nê bi pasêt ba harus coa tidua nam kulo sapêi coa tidua amên ujiannê pueng, akibatnê awok  ku ang padek pas sudo ujian. Supayo nam lulus ujian ngen asea dê padek, itê kulo harus dau cêmatet hal-hal dê pêting ngen harus mingêtnê, tainê jibêak malas cêmatet pas gidong bêlajêa. Coa perlu baês igê tulisannê tapi dê pêting catetan nam itê mbaco ngen maham tulinnê ngen baik.",descriptive
823,"Amén mnurutku utuk ité nam manéu usaho o méakba ité gacang meker utungné, lok muloi utuk manéu usaho o dé pertamo ité harus namén usaho dé bakéa ité manéu o awéi ipé pasarné, sudo o ité kulo bi meker api pao dé nam ité ajok kérjo ngen ité utuk manéu usaho té. Amén utuk usaho awéi dé uku manéu, usaho jaso ngen usaho dagang, amén do o bi ade ngen ité tingéa ité mésoa pnan utuk usahoné, trus utuk barang dé ité makéi jano dé nam made utuk té, kérno utuk barang yo inti kuni usaho dé ité lok manéu, méak gacang mudéak ngen dé madéak bakéa sémyap jano bae ité lok, tapi ité méstai mcek kulo utuk moi mukoné awéi ipé, méak sapéi sudo yo ité bi panéu, utuk barang do o coa nam lacéa masuk moi pnan té.",argumentative
983,"Amên mnurutku têpuak itê kêmliak tulên nyên ngen kuwat tê dê itê têmau mungkin nak dalên jano nak ipê bae mêak itê gêgulut mêdêu, amên nam itê masêt kilêak bêbênêa kuwat tê o jano iso. Pengalamanku uku bi kêkêdau kilai salêak tun, muloi kuni o uku cigai lok gêgulut mêdêu jano miling amên uku ati namên pêpasêt do o kuwatku jano iso. Kmasai selek amên salêak o coa si baik nyên ipê igai pulu tun rami, tun dau kulo kêmliak itê do o asainê kêmbiak seleknê. Padekba itê masêt nyên amên ade têkêliak awêi kuwat tê, amên nam itê mngêten supayo si dê kêmliak itê, amên memang si nyên si dê bakêa mêdvu itê dutê.",argumentative
832,"Aawéi ité namén dau ide utuk bisnis dé nam kuni daséi. Asea dé dapét kuni bisnis nak daséi do o bi nam témaméak asea tip bulénné. Mingét go kebutuhan pokok kének ténamvak igai ngen kénekné BBM. Utuk bisnis kuni uméak yo dé témuan modal didik do o harus ade ide utuk miliak bisnis jano dé nam manéu nak daséi. Misalné ngen jémuoa juadéak, ide jagéa yo juadéak yo rérato jmuwoané pueng bilai tun muk samo ngupi jano teh, biasoné juadéak yo tun galok ngen dé do kékémuk utuk pueng biali. Ade dau mécém juadéak dé nam ménéa ngen nam jémuwoa, kérno rérato ménéa juadéak yo agok mudéak ngen coa perlu modal lai, jémuwoané kulo ngen go mudéak dé paling mudéak juadéak yo jénuwoa ngen go séribau lémo otos répyéak.",descriptive
1047,"Amên pêrnêak sêkualah utuk pengetahuan politik yo memang itê mlajêa, tapi amên utuk bêbilai dê nanêu khususnê tun-tun politik o uak beda. Utuk zaman yo dê daunê cuma mandal caci oba, makonê politik uyo mêak itê sako tun dê ngêrtai agamo o gmuno, amên kênliakku dê daunê justru tun dê lêbiak ngêrtai agamo kuni itê. Ngen mlangêa kêkêdau aturan o utuknê do o si mangêp biaso, padahal amên bêbênêa si ngêrtai nak lêm agamo awêi ipê trus si dê mlangêanê do o bakêa lai mudharat utuknê, luyên ngen tun dê memang si coa namên, do o têp duso, dê têtiko uku dê coa abis peker ngen tun dê faham ngen aturan tapi si dê mlangêa.",descriptive
499,"Utuk rubo yo amên nak lampung dau nyên pnan amên itê lok têmukua, ade do pnan do o spanjang dalên o kutê rêrato tun jêmuwoa utuk rubo kuni Lampung. Amên nak di tip bilai mingau pênuak stop kuni luwêa kota cuma utuk mêsoa gen rubo ayok si belek, kênliakku dê lakau nyên o kupi ngen kripik pisang. Amên kripik pisang nak yo ade mêmêcêm asainê ade asai coklat, kêju, pêlgiak, ngen dau igai mêcêm asainê, utuk go kulo coa si la ang kêrno nak pyo memang dau pisang. Mêak sabên utuk singêak nak pnan yo têpatnê nak dalên Z.A.Pagaralam jano gang PU amên gen annê, nak di o bi lok si kutê kidêu kanên tun jêmuwoa rêrubo, jijai itê tingêa miliak lok nak pnan dêdipê.",persuasive
982,"Dau pêrnêak têjijai tun salêak kêdêu, ade tikonê uku nak pasar do o sakoku kuwatku waktau sêkulah SMP bêl o, waktau uku mêdêu gennê si coa jêling sudo o uku magêan samo têmpuk kêdongnê, si jêling trus uku madêak tingêt ngen uku coa nadêakku, si madêak api gi nadêaknê, trus uku madêak genku si tamêak kten bingung ngn madêak si coa namên ngen uku, sudo o uku têmnai gennê ruponê iso si kuwatku o, kêrno ade asai selek lajau bae uku têmnai ngen madêak gen kuwatku tapi si kulo coa namên. Mêding uku salêak tun trus uku minoi maaf amên bi mgangau hmanêunê, ngen asai selek uku trus minoi maaf ngen si.",descriptive
896,"Uku ade kuwat dé si o kénliakku amén dédécang ténus awéi tun kéno flu. Kuwatku o genné Tris jijai si o midép awéi flu o bi ade kékiro détaun lébiak, jijai uku témnai ngen si bi ade mrikso coa moi doter jano laboratorium si madéak ati, jijai kanyo si bogoa muk ubét warung bae. Nak di uku smaran utuk mrikso méak do o cigai si sakit flu nadéakku méak ade sakit dé luyénné, uku smaran moi dokter dé ade kulo klinik laboratoriumné. Waktau o si minoi amén uku ade waktau utuk nam més si bubét, jijai uku siap nadéakku téngen bae jijai. Ménné keme lalu moi dokter nadéakku o, bi sudo mrikso ngen dokter kulo mok sempel utuk namén penyakit dé kuwatku o midép. Ménné keme mini igai mok aseané, nak di dokter madéak amén kuwatku yo ade radang akut nak lém yungné, do o utuk nam kaén si harus rutin bubét méak sapéi putus ngut pényakitné o kaén. ",narrative
13,"Ade kêdau kêkêmuk dê gacang mênêa, misalnê mêi gureng, mêi gureng o adeba kêmuk khas Indonesia dê asai kêmuk nê agok sle tapi dau tun dê galok muk kêrno agok mnarik. Mênêa nê kulo mudêak nam ngen bahan sederhano, mêi gureng ca o tradisional biasone sêdio tip pêpueng, bahan utamo mêi gureng adeba mêi sêngok jano mêi bêlau cênapua ngen rêrêpêak awêi bawang putiak, bawang milêak kicap ngen dê luyênnê. Uyo ngen kemajuan zaman mêi gureng mudêak itê têmau nak warung-warung biding dalên, ade kulo dê jagêa kliling, sapêi umêak makan jano nak mija prasmanan amên ade pesta, dau kulo mêmêcêm variasi unok  mêi gureng goyo dau, awêi mêi gureng pêtêa, mêi gureng kambing, mêi gureng makêi udang jano cumi ngen dê luyênnê, kuni variasi o jijai kêlbiak dêdewek utuk dê galok muk mêi gureng o.",descriptive
932,"Pêrnêak coa sêngajo waktau o têmulung tun lok mlaher, jijai waktau o uku kêrjo min angkot pas nak dalên ade dê sêmtop madêak minoi tulung mês ngênyannê moi umêak sakit. Coa peker panjang igai uku langsung lok trus keme moi umêaknê dêmapêt prêpuannê, ruponê prêpuannê o lok mlaher, sudo mapêak moi stom keme lajau gacang moi umêak sakit dê ade nak kota keme. Ade kêkiro lêmo menit sêati sapêi umêak sakit têtibo prêpuan tun o mêding gis ngen madêak cigai taên, uku madêak têgoa igai sapêi umêak sakitnê, coa an sudoku madêak i o, têtibo anoknê laher trus uku têmnai awêi ipê trus moi umêak sakit jano coa, smatênnê madêak trus bae, coa an keme sapêi. Sudo o uku cigai mot kêrno uku meker be jano mên bae mok caci caterannê, do igai uku kulo namên umêaknê. Pas masuk stom uku kêmliak dau dalêak nak stomku ngen mon amis, uluaku agok ngeding gis trus asai lok mutêak, uku kêlwêa igai trus mêsoa tukang parkir madêak minoi tulung mêrsih lêm stom be uku masên nadêakku. Ruponê si lok si dewek dê maliak stomku moi pnan padêaknê nam mpuk stom o.",descriptive
590,"Kêmliak tun cacêt nimok jano nino, itê coa sapêi atêi kulo. Têtiko amên kêmlliak si mêngak kêrno nimok o asai itê dê majua tun dê mino o. Utuk itê dê nêlêi awok lêkêp ngen coa ku ang nak awok tê maroba itê dêdau bêsyukur magêa Allah SWT kêrno dê nêlêNê ngen itê o. Do igai itê dê galok madêak kêcacêt tun o nêdan, tun o amên nam miliak coa bakêa si lok tu un moi dênio yo ngen kondisi barêak o, amên nam itê dê têmamêak kêmuwêt si utuk nam dêdau bêsyukur ngen itê têp mêlêi sêmangat supayo si coa titik atêi jano igai selek ngen tun dau. Dêniênnê amên nam itê têmulung jano dê nam itê têmulung.",persuasive
189,"Dau film Indonesia bi bêbaês kêrno kwalitas filmnê coa alêak kuni film-film luwêa dê tun mutêa spok nak Indonesia. Coa si cuma seru ceritonê bae tapi akting pemainnê sapêi sinematografinê coa mêmain. Awêi film dê cukup baês adeba The Raid. The Raid yo film aksi seni bela diri dê nêa sutradara Gareth Evan ngen bitangnê Iko Uwais. Nak lem film yo cemrito maslah peperang antaro pasukan polisi ngen pasukan bandar narkoba. Film yo kulo bêrasea tmoton adegan-adegan dê cukup bahayo ngen kten awêi nyatonê nak lêm aksi tip pran nak film o. Lokasi mênêa film yo mungkin tun coa dau namên, dio nêa nak kota Kebumen Jawai Tengêak. ",persuasive
128,"Mbaco kuni Kompas.com (1/5/2022). Wisata Dusun Semilir adeba obyek wisata dê ade nak Semarang Jawai Têngêak, dê jijai obyek wisata dê viral nak taun duai ribau duai puluak duai. Lambang wisata Dusun Semilir adeba bangunan betuknê awêi candi di agok mirip ngen candi Borobudur. Dau tun dê miyo lok cêmubo prosotan dê wêwarno ukurannê lai. Dusun Semilir kulo ade dau wahana dê luyên dê mnarik awêi dusun salju. Srai ngen gennê wahana dusun salju yo muloi nukok bulên Juli duai rubau duai puluak duai, têmawêa wahana main salju utuk kutê kalangan omor, ade utuk tun titik, anok u ai ngen tun tuai kulo.",persuasive
1027,"Utuk sapêi Indonesia merdeka do o perlu perjuangan dê bênêk, dau peristiwa dê pêting nak lêm merdekanê Indonesia liwêt proklamasi dê snapêi. Sejarah dê awit ningêt adeba peristiwa Rengasdengklok, peristiwa o adeba peristiwa masalah cnuliknê duai tun dê pêting Ir. Soekarno ngen Moh.Hatta. Penculikan o coa si kuni tun dê jmajah tapi pejuang uai ngen alasan waktau o penjajah Jepang gi lêm kondisi mênyêrêak kuni sekutu nak lêm Asia Timur Raya tangêa pat belas Agustus sembilan belas pat puluak lêmo. Ngen têjijainê serangan o mako tokoh pejuang uai dê têgen Sutan Syahrir mino duai tokoh yo utuk gacang deklarasi kemerdekaan, tapi tênulok duai tokoh yo, trus golongan uai akhirnê rapat ngen ade keputusan utuk cemulik kêduai tokoh yo nak Rengasdengklok. Peristiwa oba jijai awal sejarah kemerdêkaan Indonesia.",descriptive
1155,"Nak lêm itê namên LGBT dê ade nak glung tê, itê kulo harus nam mgo sebagai manusio, dmukung coa si lok jijai bagian kuni golongan o, itê cukup maklum kondisinê mêak itê mê auk ipê igai têbo o kulo coa gmangau itê. Mnurut penelitian dê nêa American Psychitric Asosiation jak taun sembilan belas tujuak puluak têlau, amênLGBT o isosi penyakit kelamin jano penyakit kelainan mental, makonê itê kulo harus nam mgo amên têbo o golongan LGBT ade hok asasi dê srai ngen itê, walau LGBT o coa buliak nak lêm agamo tapi têbo o kulo harus ade perlindungan ngen nam mênuak hok jano kebebasan jijai wargo negara. Jijai nam itê madêak amên golongan LGBT umumnê ade hok utuk idup, hok utuk mênêa ekpresi mako kuni o itê coa buliak mimok, itê harus kulo nam mgo adenê perbedaan ngen nam faham keadaannê. Itê kulo harus nam mbimbing têbo o utuk nam belek moi idup dê normal ngen coa mnyipang.",persuasive
1023,"Nak kota pnan uku tingêa uyo Lmpung  do o amên bêl o dau itê nam kêmliak bangunan kuni zaman Blando, amên uyo jak bi maju do o dau bangunan o dê bi nubuak. Jijai lêm duai puluak taun yo kota Lampung do o bêbênêa bubêak kuni zaman uku gi titik bêl o, amên mnurutku utuk nam itê cêmrito sejarah dê baiknê bangunan an dê gi kukuak do o nêbaês bae khususnê awêi kator dê kuni bêl o bi gnuno utuk kator misalnê awêi kator Telkom dê ade nak têngêak kota do o ngut uyo gi masiak bangunan an tapi lêmnê bae dê nubêak, ade igai kator dê nakêi ade do Bank pêmritêak do o kulo gi bangunan an, tapi dau kulo dê bi bêbênêa nubuak trus gênitêi ngen bangunan cao uyo, ngen adenê mênêa barêak yo do o bi nyêp pao sejarah kuni bangunan o.",argumentative
663,"Kêmnek têbing dau tun namên o adeba olah raga têmasuk ekstrim. Coa tun madêaknê Rock Climbing kuni kêkêdau olah raga alam bebas, kêmnêk têbing o adeba bagian kuni dêmaki têbo, dê ipê coa nam mlitas panêu kekea, itê harus makêi tehknik utuk nam mlitasnê. Olah raga kêmnek têbing yo adeba aktivitas tun kêmnek, tu un jano mlitas bêbutau jano têbing  butau dio perlu kekuatan, nam manêu ngen sabar, ngen nam têmimbang awok. Kêmnek têbing uyo jijai olah raga dê dau tun snang nêbaco nak Journal Multilateral masalah pengaruh blat tangên nak lêm têmikêt speed track ( 2015 ) olah Erlina, kêmnek têbing yo dau pengaruh ngen kêrjo blat i o kulo utuk kêpitar awok sapêi olah raga kêmnek têbing yo dau fungsi awêi têmamêak pecayo ngen awok, mênêa keputusan ngen cao têpat ngen gacang, jêmago kesehatan awok misalnê kêmu ang kolesterol.",argumentative
250,"Uku nak katorku bos mêlêi tugas utuk amên ade presentasi proyek dê bakêa keme mok, nak di cao si perusahaan keme bae tapi dau kulo perusahaan luyên dê lok mok proyek kulo. Jijai uku dapêt nomor duai utuk presentasi, dê pertamo perusahaan luyên kêduai perusahaan keme, gi ade lemo igai nak belakangku. Kerno proyek yo agok lai uku min kutê data ca o kêrjo dê mênyakut ngen proyêk dê lok keme kêmrêjo yo. Nak kêkêdau perusahaan dê milêm presentasi yo rêrato uku bi kênal i o kulo têbo o ngen uku, jijai dio tingêa ngen ca o tê waktau presentasi ngen jêrkai kêro uku kêmliak rêrato dê masuk perusahaan lai. Pas waktau numum api dê dapêt proyek yo ternyato perusahaan keme Alhamdulillah, snang nyên asainê nam mênang dapêt proyek yo.",narrative
767,"Pas amên anok mênêa kêsalêak dau tun tuai ngen coa sadar bi pasêtba mêngiak ngen anoknê, tapi ade dê bakêa têjijai ngen anok dê cet kêno pêngaik o, kêjijainê amên anok dê awit kêno pêngiak o bakêa dapêt gennê trauma psikis dê nam gêangau mental ngen emosi anok. Anok bakêa payêak bêkuwat nge coa mudêak pêcayo ngen tun lyên kêrno anok kulo mêding coa nyaman utuk nam cêrito masalahnê ngen tun tuai jano tun luyên, dio dê bakêa mênêa hubungan tun tuai ngen anok o tamêak uak. Gi dau tun tuai makêi coa sêmgok, mêkik ade kulo dê sapêi mngokoa dê mnurut tun tuai adeba coa dê efektip supayo anok nam têmotoaa klok tun tuai, tapi ngen coa sadar tun tuai cao yo dê bakêa mênêa dê coa baik nam kulo sapêi anok lai sudo yo jijai tun dê mudêak mêngiak.",descriptive
96,"Seafood tainê adeba kêkêmuk kuni laut. Seafood dau mêcêm manfaat utuk kesehatan, misalnê barêak omega têlau dê baik utuk kesehatan awok. Dau tun galok muk seafood kêrno asainê dê luyên kuni daging sapai jano monok. Tapi tun kulo harus mekes duai kilai utuk muk seafood, kêrno kandungan kalesterolnê dê lêkat. Kandungan kolesterol nak seafood memang lêkat nyên makonê cukup bahayo amên nêmuk dau igê. Perlu ningêt kulo kutê dê dau igê o cao buliak pasti aseanê coa si baik, i o kulo ngen kêkêmuk kuni laut, walau ade kandungan protein ngen nutrisi i o kulo ngen kêlbiak luyênnê, amên nêmuk sebatas wajar bae coa masalah, amên bi bêlbiak igê dio bakêa coa baik utuk awok.",expository
79,"Amên bêl o tun amên lok mênêa rêpêak, amên lok ngêsok malus jano majua rêrêpêak biasonê makêi dlapang. Utuk uyo malus rêpêak tun dau bi makêi blender. Blender fungsinê utuk malus rêrêpêak, bêguno kulo utuk cêmapua kêkêmuk ngen bahan luyênnê. Makêi blender itê majua dê têlo jijai alus. Blender kulo adeba alat elektronik dopoa dê wajib kulo tip umêak têmuan. Blender o adeba bêrupo tabung jano gêlas utuk mpek dê lok nalus, amên utuk malusnê nak lêm glas o bi ade pisêu dê mutêa dê bakêa malus jano kêlok itê malus, biasonê luyên kuni rêrêpêak, bêbuak kulo nam, dê niênnê uyo dau tun malus cabe kêrno lêbiak gacang.",persuasive
218,"Uku cuma lulusan SMA tapi ade niat utuk nam sukses walau skulah cuma tmat SMA. Utuk nam dapêt kêrjo nak perusahaan do o itê harus ade kêpacok. Kêpacok dê ade ngen uku dapêt kuni waktau uku pêrnêak kursus baso asing. Baso asing yo jijai modal dê baik utuk moi mukonê, kursus dê uku mêlajêa adeba kursus baso Inggris ngen baso Mandarin, ngen uku têmuan kêpacok yo makonê uku nam lulus ujian ngen dapêt tênimo jijai pemandu wisata nak perusahaan Tour And Travel utuk wisatawan kuni luwêa negrai. Uku snang nyên nam malêak ade kêkêdau dê mlamar ngen kêpacok baso dê uku nam. Ngen kêrjo jijai pemandu yo uku nam kêrjo samo mto idêa moi ipê-ipê.",persuasive
36,"Rêrato tun Kulau khususnê uku amên mukmêi o dê wajib ade samêa ngen skulêm, utuk samêa nê biasonê keme mênêa samêa ca o keme, gennê samêa unyang. Samêa yo sêbênêa nê agok mudêak kênêa nê utuk bahannê itê sêmyap kan biasonê kan biasonê isosi kan laut, tapi nam kulo makêi kan laut, cabe, lajo, su êi, mdira, dawên salam, mingoi, silai, Bawang putiak, bawang milêak, ngen rêpêak penyedap. Utuk mênêa samêa yo pertamo itê mpek cabe dê bi sudo nisut nak lêm blangai sudo o nasuk kutê rêrêpêak nê bi gêlgok nasuk kannê kulo, kênsok sapêi mdira nê luyêk, sudo o najua nak blangai o ba, kênsok sapêi kan nê mêsok baru nakêt, samêa unyang bi nam muk. Dê padeknê mukmêi makêi samêa unyang ngen skulêm jê ing uai jano kabêu.",expository
736,"Arena pasar malam nak lapangan nak sadêiku rami tun dê mini, biasonê nak pasar malam kulo dau tun jêmuoa mêmêcêm, awêi kracok, elektronik, arêak alat dopoa , mainan, ngen ade kulo kêkêdau mêcêm kêkêmuk. Utuk mênêa meriahnê pasar malam o ati lêkêp amên coa ade pnan main. Pnan main dê ade nak pasar malam o awêi bianglala, kora-kora, ngen dê luyênnê. Kêmnek dê do permainan o memang snang tapi agok sabên kulo, ade kêdau permainan nak di mêmêcêm dê biaso ade nak pasar malam awêi kora-kora dio adeba wahana kêpêa lai dê nayun, asuakku lok cêmubo wahana kora-kora yo, pas keme bi tingia trus wahana yo muloi ngayun kten asuakku muloi sabên. Tamêak an ayunnê o tamêak gacang dê têmingia o muloi mêmêkik i o kulo ngen asuakku. Kuni pertamo cênok trus tamêak gacang nak di ba muloi dau dê mêkik coa bêdan sapêi wahana yo bêdan ngayun, Asuakku langsung tu un ngen papêa pucêt, kuni o ba asuakku muloi ngêding sabên amên nak pnan lêkat. Sapêi uyo sabên nak pnan lêkat o ati nam nyêp.",narrative
28,"Nak Jogja ade menem dê padek tapi dau manfaat utuk awok gen nê uwuh jano ade dê madêak minuman sampah, menem dê kêmbiak populer nak Jogja yo biaso nê isai nê kiyêu secang, pêdês ngen dêdawên kê ing luyên. Ca o sêmdio nê nam nêbus jano sniram ngen biyoa panês bae, padek itê menem amên awok asai coa baik. Utuk mênêa menem yo itê perlu bahannê  700ml biyoa, 40gr kiyêu secang dê bi narut, 50gr gulo butau,6cm pêdês têntus bae, duai lamêa dawên kulit manis kê ing, têlau lamêa dawên cêkiak kê ing, telau lamêa dawwên palo ngen dêpuluak soa cêkiak. Ca o mênêa nê nêbus kutê bahan o sapêi gêlgok kêkiro lêmo bêlas menit, gidong pêpanês jano ati si sêngok igênenem,coa an biasonê kêluwêa eteng, dio cocok nenem duai jano têlau kilai dêmingau  utuk jago kesehatan buliak cêmubo.",persuasive
457,"Taun bêlau Islam dê biaso itê mêdêak taun Hijriyah tandonê muloi kuni 1 Muharam jano 1 Suro. Taun bêlau Islm jijai bilai rayo agamo Islam kerno dau peristiwa peting dê jijai nak bilai o awêi pertamo Nêbai Adam AS bertaubat kuni duso-dusonê ngen Allah SWT trus dusonê o napus, kêduai bêlabuaknê kêpêa Nêbai Nuh AS nak têbo Zuhdi ngen slamat sudo dênio kêno banjir lai dê munuak kutê mahluk idup dê kêno banjir, kêtêlau selamatnê Nêbai Ibrahim AS kuni tangên Namrud berupo opoi lai, kêpat Nêbai Yusuf AS selamat kêluwêa kuni tênêi kan Hiu, kêlêmo Nêbai Ayub AS kênaên Allah SWT kuni penyakitnê, dê tarakhir Nêbai Musa AS ngen uamatnê selamat kuni ancaman Fir’un nak Laut Milêak.",expository
166,"Relaksasi, têmu un stres, sapêi mê uak insomnia do o ba manfaat kuni liburan. Liburan nam spok keluargo jano kuwat. Liburan dêbat yo keme misai ngen lalau moi musium sêsamo ngen kêkuat waktau liburan kênek klas. Musium dê keme magêa adeba musium krita opoi dê ade nak Ambarawa, tepatnê nak dalên stasiun no.1 Panjang Kidul, Kecamatan Ambarawa, Kabupaten Semarang Jawai Têngêak. Musium krita opoi yo adeba gês stasiun krita dê bi nubêak jijai musium do igai dio bi jijai musium krita opoi pertamo nak Indonesia. Musium yo ade koleksi krita opoi dê pêrnêak jayo waktau o, ngen itê mto moi musium krita opoi yo coa si cuma têmamêak knamên masalah krita opoi bae, tapi itê kulo nam têmingia krita opoi o kulo.",expository
636,"Olah raga o ade dau muk biaya ade dê coa makêi biaya, utuk itê dê bi agok tuai yo olah raga o perlu utuk jêmago kesehatan tê. Uku miliak olah raga dê coa pakêi biaya dê pêtingnê walau têgoa uku manêu, awêi ngêngacap nak glung umêak dio têmasuk dê lêngan dê nam itê manêu, ktennê cetes tapi utuk manfaatnê dio padek utuk jêmago kesehatan, dê niênnê tip bilai jano tip pueng eteng tê o nam kêluwêa ngen awok tê kulo ade gêrok. Ndingku jak uku galok manêu dio nak awok o padek asainê, ipê igai itê nam sêmpêt tip pueng walau têgoa.",narrative
282,"Utuk itê dê biwasa coa gi mungkin itê bakêa idup su ang slamonê. Jijai tun dê têmuan pasangan bi pasêt ba mêding snang ngen têtiko renyeng nak lêm sêmyap awok utuk madêp bilai nikêak. Dê jijai pekeran ayok bilai nikêak o adeba hal dê wajar kêrno nak lêm manêu umêak tanggo o bakêa mênêa duai pekeran ngen perasoan utuk manêu lêlukau idup bêsaamo. Mêding snang kêrno nam bêduai nam mênêa janjai ngen tun dê itê cito, dioba dê bakêa muloi idup duai kramin, pasêtnê bakêa mêding ade dê luyên nak lêm idup nge madêp tantangan dê bakêa nadêp ngen pasangan tê.",descriptive
579,"Ade cerito sêpasuak kuwatku dê têgen Amri, jijai si o ade têmukua umêak bi an cigai tênungau dê têmuan, umaêak o umêak an awêinê umêak kuni ninik puyangnê dê têmuan o, kêrno dê têmuan o bi an kulo mênungêa jijai anok-anoknê kulo bi ade umêak mêmasing. Amri o têmukua umêak dê do o  nekernê kêrno coa si la ang igê gênêpba ngen caci dê si têmuan. Kêrno umêak o si bi masên jijai si muloi mênêa dê dipê dê agok usak, kêrno coa gênêp caci kulo si mênêa sêkênamnê bae, waktau mêrsih bilik, nak di gi dau arêak barng tuai dê ati si kêluwêa, barang o bi agok bu uk jijai ngen anok dê têmuan umêak o cigai si lok mok. Pas bi kênluwêa kutê ruponê nak antaro o ade barang an dê kuni bahan kêningên, kêrno si kêmliak baês mako si maik, bi an baru si namên amên do o barang antik dê amên jênuwoa gonê agok la ang.",narrative
1112,"Gênta dau nêgrai luwêa dê gimasiak dau makêi faham atheisme yo kêrno nak nêgrai o coa barêak nêgrai tê dê mayoritas pêcayo ngen adenê Tuhan, makonê coa nyên buliak sapêi  ade faham yo nak nêgrai tê, ipê igai sapêi dau dê makêinê. Amên nêgrai luwêa o nêgrai bebas ngen coa ade landasan dasarnê awêi Indonesia dê ade nak Pancasila, uyo dê nakau nak Indonesia o ade num agamo, luyên kuni o coa pêmtitêak makau. Tun dê makêi faham atheisme o si cuma makêi pemekerannê oba, si kulo coa dêkêmoi ngen tun-tun dê ade agamo kêrno utuknê Tuhan jano diwo o coa si. ",descriptive
98,"Ade do umêak makan seafood naak pnan keme, pnannê padek, masakannê kulo padek do igai gonê mudêak kuni pnan luyên dio dê pasti. Memang kêkêmuk kuni laut yo jano seafood dau tun madêak bisonê lêla ang kutê, masalahnê dio dau kulo tun kulo madêak kêkêmuk tun kayo bae. Tapi nak pnan yo udi mêak ragau soaal go, dê pastinê mudêak. Gennê pondok seafood, muloi jam pat pêlbêak bi muloi rami, nak yo kulo ade live musik makonê rami, amên biasonê uku tun duai mukmêi di dê galok nyên keme mêsên kêtêm saos tiram ngen cumi-cumi gurêng krispy tênamêak igai ngen lapên luyên awêi kêkatang tênumis samêa ngen skulêm kulo, keme bêdua paling la ang masên abiak sotos duai puluak ribau, do o bi tênamêak es teh kulo.",persuasive
318,"Sedih niên asainê amên itê kêlnyêp tun dê sayang sêlamonê, awêi ipê coa si dê biaso adê nak dasêi tê lalu coa bakêa pêrnêak belek igai. Bi pasêt ba têbayang pasêtba itê cet minau si. Duko ngen kêlnyêp tun dêpaok o memang perlu waktau, tapi ade kêkêdau penelitian têmau lêm kondisi yo nam jêmijai suasano bêlau nak dasêi. Mbaco nak artikel American Psychological Assosiation ( APA ), ade cao mubêt sedih pertamo cêmrito awêi ipê si mêningêa supayo tun nak di namên awêi ipê kejadiannê, kêduai têmimo kêmasai sedih, kêtêlau kêmliak awêi ipê kondisi kêluargo ngen mingêt dê bêbaik kuni tun dê bi mêningêa.",persuasive
90,"Ade pas waktau keme uku ngen kuwatku belek sêkêlmên keme singêak nak pnan mukmêi warung tenda, gen pnannê Tiochiu, nak di o kutê masakannê menu kan laut nak di o amên bi abis maghrib kêmbiak raminê, uku ngen kuwatku cêmubo mukmêi nak di, keme mêsên kêtêm saos tiram ngen lobster. Nak di ba uku mêding muk kêtêm dê padek, biasonê uku galok muk dê agok titik dio sêngajo nyên mêsên dê lai, amên nak di ruponê itê miliak kilêak kêtêmnê baru si kêmsok, agok an didik ba itê têmungau, tapi memang amên utuk sai uku makui, patut ba nak yo kêmbiak rami tun mêsên kêmuk. Ade abiak dêjam lêbiak keme nak di, amên mukmêinê coa si an ige, tapi mot mêsoknê o gesea dêjam baru itê nam muk. ",narrative
290,"Gi tingêt nyên uku waktau laher anok pertamo, anok pertamoku laher sêmanêi,  asai snang kêrno bi dapêt bakêa têmrus silsilah nak keluargo dioba jêrkai kuni Tuhan. Keme kutê snang ipê igai tun tuaiku i o kulo ngen keluargoku. Amên tun keme khususnê tun Jang keme makêi sistem Patrilineal, jijai anok sêmanêi o dio dê jijai kêbanggaan dewek utuk keme, coa si amên laher sêlawêi keme coa snang, ngen anok slawêi keme snang kulo, kutênê keme smayang. Amên sêmanêi si nam jijai gais langsung utuk nam itê mpek nak têmbo do igai gaisnê coa putus. Jijai waktau o utuk kêmten asai snang o keme langsung mênêa tando bersyukur ngen Tuhan, keme munang têtanggo ngen sêpasuk utuk kopoa duo nak dasêi.",narrative
786,"Waktau kêjadian bencano tsunami nak Aceh do o kuwatku ade dê jijai korban, kuwatku gennê Arman waktau nak Aceh o di mênêa usaho toko, jijai waktau kejadian o amên mnurut cêritonê pas si dapêt kabar amên biyoa laut o kênek si gacang majok anok prêpuannê têmingêa tokonê, si cigai meker lok têmutup kilêak jano mok barang dê ade nak toko o. Dê nekernê waktau o awêi ipê si spanok nam slamat kilêak, pas bi sudo tsunami o si ati nam belek moi tokonê, nak di gi jênago meak sapêi ade igai umok sapêi dê kali o. Ade abiak pat bilai baru si nam magêa moi tokonê o, pas sapêi di tokonê bi cigai si nê bi rato ngen tanêak, si belek igai moi pnan penampungan mennê ade pesawat kuni tentra dê nam maliak tun dê lok moi Medan, si milêm nak lêm pêsawat o ngen anok prêpuannê, sapêi Medan si mêsoa sêpasuaknê tingêa di kêkêdau bilai sudo o si trus mratau moi Lampung. ",narrative
167,"Ade dau aktivitas nam itê gêmuno nak pueng bilai, aktivitas joging jijai aktivitas gen misai liburan ngen keluargo. Olah raga jijai aktivitas tun pao i o kulo keme muloi aktivitas pueng yo sekitar jam stêngêak num. Ado pnan utuk kegiatan joging biasonê nak lapangan, Tamêak bilai tê ang pnan yo tamêak rami. Kêmliak tun kêmbiak daunê rêrato ngen keluargo kêkuat kulo utuk olah raga, ade dê cuma pêpanêu bae ade kulo dê smiwo alat olah raga dê bi sênyap nak biding lapangan, luyên kuni o kulo dê têko moi lapangan yo ade dê cuma mêsoa kêkêmuk kêrno dau tun jêmuoa nak biding lapangan kulo.",expository
997,"Dau nyên pengalaman mnyelek dê têtiko kêrno itê coa sadar do o ade dê kêmliak. Awêi itê kêluwêa kuni umêak do oba gunonê sêno, ayok kêluwêa o itê nam kêmliak jano dê ku ang nak awok tê. Têtiko kêrno gêgulut ngen coa sadar itê sudo siuk lajau lalau, barêak kuwatku waktau o keme lok têmau tun dê lok mêlêi kêrjo, uku bi siap kuni dasêi pas dêmapêt si ruponê si ati jagai, jijai uku mêstai mot si mênai kilêak ngen trus siuk. Adê kêkiro lêmo bêlas mênit si bi siap, sudo o keme trus lalau kêrno mêak sapêi tun an mot keme. Uku kulo coa kêmliak igê kuwatku o kêrno waktau keme didik, jijai dê nekerku o keme mêstai gacang sapêi tujuan keme. Pas sapêi keme têmau tun dê mot keme o sudo salam si tawai kêmliak kuwatku, uku kêmliak kulo ade jano ruponê kuwatku makêi bajau têbelek. Kuwatku gêgulut moi stom lok melek bajau, kêrno kucai stom uku mêgong akhirnê si melek bajau nak belek stom, si cigai kêmliak klilingnê, ruponê nak mukonê ade prêpuan tun o gidog smiram bungai kêmliak si, si mêding selek nyên ngen kêjadian o.",descriptive
360,"Nak lêm manêu idup bi pasêtba ade dê paling mênêa itê mêding sedih niên. Awêi pengalamanku dê uku bi mêding waktau uku mêsoa kêrjo, waktau o anok gi têtitik bi pasêtba itê perlu caci utuk biaya bêbilai ngen biaya anok. Kêkiro duai puluak duai taun dê sudo pas anokku dê nomor têlau laher uku gidong coa kêrjo, tip pueng muloi kuni jam tujuak uku panêu kekea lalau mêsoa kêrjo, masuk lamaran nak ipê-ipê tapi ati ade panggilan, lok kêrjo kasar bae payêak. Uku pêrnêak mlamar nak bangunan tapi ati timo, nekerku waktau o kêrjo jano bae dê pêtingnê uku dapêt caci. Uku mêding asai sedih nyên sêati uku dapêt kêrjo kêrno nak dasêi utuk bêbilai ngen anok-anokku bi pasêtba perlu bêlanjo. Ade kêkiro dêmingau uku panêu kekea mêsoa kêrjo, pas bilai kê dêlapên uku timo nak bangunan gudang Alhamdulillah. Uku kêrjo nak di sapêi gudang o sudo trus uku kulo sapêi nakêt jijai karyawan nak di.",narrative
973,"Mnurutku amên utuk toilet o perlu nyên nêpek tando dê jêjêlasnê, amên tandonê titik bi pasêtba dau tun dê salêak masuk toilet, awêi uku kêkêdau kilai salêak. Amên itê salêak masuk o amên coa ade tun do o coa jijai masalah ngen itê tapi amên ade tunnê si bakêa mêngiak ngen itê nam bae si sako itê lok  ngimang. Utuk mêak sapêi têjijai salêak masuk yo kênêaba dê lêlai tandonê jijai kuni ku uak kulo itê nam kêmliak dê dipê toilet sêlawêi dê dipê toilet sêmanêi. Amên itê salêak masuk auba amên sêlawêi o su ang jano ngen kuwat sêlawêinê kulo, mungkin itê cuma kêno grunyam bae, awêi ipê amên si prêpuan tun trus sêmatennê kulo ade paok di, pas si gêmrunyam itê sêmatennê coa lok têmimo ngen madêak itê mimang prêpuannê dio dê bakêa jijai masalah lai utuk tê.",argumentative
979,"Utuk uku khususnê cigai gi bakêa mêding gennê snelek jano tênawai kêkuwat nak muko kelas, tapi amên uku ade têmi uk mungkin anok jano sêpasuak dê mêding barêak o, uku nam majêa cao utuk mêlnyêp kmasai selek o. Têtiko kêkuwatnê dê nak lêm kelas ade bae dê sêngajo mênêa kuwat dê luyênnê jijai utuk bahan tawai nak kelas, coa si miliak do o sêmanêi jano sêlawêi dê pêtingnê nam jijai tawai tun dêkelas. Dau kuni têtitik dê gi sêkulah ade dê cigai lok sêkulahnê amên si ade mêding snelek ngen jijai bahan tawai nak kêlas, ade dê sapêi minoi baliak sêkulah do o kêrno si mok atêi ngen jano dê bi têjijai ngen si, dê barêak yoba itê dê jijai tun tuai nam majok ngen majêa cao utuk nam mêlnyêp kmasai o.",expository
909,"Ade kékédau pelajaran dé ité sémnang nak sékulah do o nam bae sudo yo dé jijai ité perlu nyén waktau ité kérjo jano usaho.Méak galok mangép pelajaran o coa béguno, dé bi pasétné pelajaran dé ité pérnéak sémnang trus ité bébénéa dapét utuk pelajaran o bi pasét béguno, coa béguno utuk té nam bae do o béguno utuk tun luyén trus dapét lémauné kuni té. Coa ade rugainé ngen lémau dé ité dapét  kuni sékulah té bél o, baréak uku dau pelajaran waktau sékulah uku dapét lémauné, do o kulo coa si kuté uku nam gémuno nak lém kérjoku, cécoané anokku uku nam magiak lémau o, ngen tun luyén kulo amén si perlu bi pasét uku bakéa méléi kulo, ngen ité awit magiak lémau o mako ngen ité kulo bakéa mingét ngen mlacéa igai utuk faham nak bidang pelajaran o.",expository
4,"Lêm lêmau kesehataan dê cet nêbahas o masalah kêkêmuk, awêi daging kambing kêrno dau igê muk daging kambing do o bakêa ku ang baik magêa kesehatan, memang daging kambing asai nê baik nyên ipê igai amên nêa sate jano tongseng muk nê cigai kêkiro, amên menurut dau ahli kesehatan mbaco nak Healtline.com. Dau igê muk daging kambing akibatnê adeba: gacang kêmnek tensi dalêak, makonê jibêak muk sapêi lêbiak kuni 50 sapei 70 gram perbilai. Muk daging kambing dê sên yêp jano gênureng ngen suhu lêkat kulo ku ang baik kêrno lêbiak lai resiko bakêa kêno kanker. Sudo o resiko moi jatung, daging kambing dapêt kêmnek tensi dalêak ngen kadar kolesterol lêkat nak lêm awok. Mako kuni o itê buliak bae muk daging kambing tapi itê tingêt batasan kdau dê itê buliak muk.",argumentative
602,"Ade dêbat uku mêngiak ngen plisi kêrno têmutup dalên makonê jijai macet. Waktau keme lok lalau moi lokasi kêrjo pas nak têngêak dalên ade plisi sêmtop madêak coa nam mlitas kêrno ade stom lai gidong mukêa barang utuk proyek kêrno lai stom o jijai coa nam masuk lokasi ngen stom o kulo coa nam agok mbiding. Dio mênêa macet sapêi kêdau kilometer, amên lok mutêa saro kêrno nak blakang bi dau kulo stom jijai pakso ba keme mot ngut sudo mukêa o. Dê uku mêngiak o harusnê sipang ayok di o kan ade dalên amên itê milok mlitas jano coa can mlitas kak di, tapi gêntai coa ade plisi dê jêmago nak di ngen madêak coa nam mlitas kilêak. Harusnê udi nam mok antisipasi jijai coa gêmangau tun lok mlitas nadêakku.",descriptive
695,"Utuk itê dê gi têmuan anok titik baiknê nak dasêi itê bêbênêa meker utuk pnan mpek barang-barang awêi TV yo mêak sapêi itê bakêa mnyêsal sudo yo. Awêi dau kejadian itê awit kêmliak nak berita-berita, kêrno mpek barang elektronik yo pnannê têmêak anoknê dê ati namên bahayo nam mêgong, akhirnê adê dê matêi kêno setrum ade kulo dê tingang TV sapêi patiak ade kulo dê sapêi mêningêa. Utuk milok barêak yo ba itê dê jijai tun tuai mêstainê kuni ayok bi meker mêak sapêi bahayo terutamo anok tê dê gi ati namên bahayo, luyên kuni o kulo mêak ade tun mêlanai min anok titik trus gabok dê pas itê coa kêmliak dio bakêa bahayo kulo, jijai utuk o kênêa ba pnan agok lêkat jano khusus utuk barang-barang yo.",persuasive
905,"Ité dé tingéa nak Indonesia yo ade kulo pnan dé bi saro utuk nam tétaném, do o kérno tanéak taméak an taméak spit utuk idu manusio. Sapéi uyo ité gi nam bésyukur amén nak négrai té tanéakné gimasiak subur ngen nam témaném utuk keperluan idup manusia bébilai. Ité kémliak baréak nak India nak di o bi dau pnan dé cigai nam tétaném, tanéak ké ing ngen cuaco taméak panés, sapéi tun dé diém nak di dau dé cigai taén ngen kondisi pnanné. Dau titik ku ang gizi, tun tétuai matéi kérno ku ang kékémuk. Kuni di o ité nam mok pelajaran utuk té mavak sapéi négrai té baréak o, ité harus nam jémagi négrai té ngén kému ang musak imo, musak pitok ngen udaro.",persuasive
720,"Nak zaman tehknologi bi canggih uyo dau dê jijai mudêak utuk tê dê bêl o nê agok payêak ngen saro amên lok jêjano, tapi uyo kutênê jijai mudêak. Awêi kêkuwatku uyo bi dau dê brasea kêrno nam mok manfaat kuni tehknologi uyo, dau berita lom si tip bilai nak TV jano liwêt medsos dê nam itê mlajêa, kutênê o bakêa ade utung utuk tê amên itê nam mok kesempatan kuni di, memang ba harus itê mêlajêa kilêak sêati itê manêu, dêniênnê itê nam bêlajêa kuni dasêi utuk dapêt peluang dê bakêa mênêa itê butung. Lok usaho itê nam kuni hand phone bae manêu usaho tê cigai dau itê moi luwêa utuk manêunê.",persuasive
538,"Amên atau o bêtknê mêmêcêm, ade dê lok mgangau tun ade kulo dê coa, amên dê mgangau o si usaho utuk smabên tun, amên dê coa mgangau paling si kten mlitas jano têkêliak bae ngen itê. Amên itê têmau jano têmi uk saêi atau dê mnyabên dê niênnê amn tun o memang pnyabên dau kulo ade dê sapêi pisan, amên dê coa pnyabên si bakêa mbaco jano ngajai jano bae dê si nam mbaco ngut atau o nyêp. Sêbênêanê itê coa perlu sabên ngen makhluk alus yo si kulo amên itê binai ipê igai amên itê lêm kondisi gi ade biyoa sêmyang coa si binai gêmangau. ",expository
1095,"Kadêak ade pnan didik itê nam bêtanêm makêi pot dê pêtingnê ade grok kilêak utuk itê nam bêtanêm. Barêak têmanêm rêrêpêak awêi pêdês, lajo, suêi ngen kunik do o nak pot bae bi gênêp utuk keperluan tê dewek, awêi dê bi uku manêu utuk têtanêm o kutênê mudêak coa si saro, asal itê lok nak pnan awêi ipê bae do o nam. Jak uku galok têtanêm oba nak dasêi dau dê cigai mnukua, pnannê coa si libêa tapi nak di uku mênêa nam gênêp mêcêm dê uku têmanêm. Dê bi pasêtnê cabe ngen tomat do o coa pêrnêak uku coa têmanêm, makonê utuk duai mêcêm yo bae têmasuk ja ang mnukua, cuboba mênêa awêi dê nêaku yo têkding nyên amên go gidong la ang awêi cabe.",persuasive
845,"Nak zaman uyo utuk mêsoa kêrjo o agok payêak ipê igai itê dê ati dau pengalaman utuk kêrjo. Makonê utuk dê gacang itê nam manêu o adeba jagêa, tapi memang coa kutê tun ade bakat jagêa, tapi coa ade salêaaknê itê bêlajêa kilêak utuk nam ngen namên cao jagêa. Zaman yo bi padek, itê nam kulo bisnis jano jagêa kuni dasêi do oba ngen cao jagêa online. Bi dau tun sukses ngen cao jagêa online yo, kêkuwatku do o maju usahonê rêrato si kulo makêi cao jagêa online liwêt aplikasi yo. Itê memang coa na jêmalang jêrkai, tapi itê nam mêsoa peluang utuk nam mok jêrkai o.",persuasive
887,"Mungkin ité dau kulo ati namén dé pertamo ménéa jano gémuno kertas, kanyo ité cuma makéi bae muloi kuni TK sapéi ité kérjo gi masiak dau makéi kértas, pokokné mungkin kuté tun do o makéi genné kertas. Dé pertamo témau jano ménéa kertas o adeba tun Tiongkok dé tégen Cai Lun do o kékiro taun sotos lémo masehi. Muloi kuni oba kertas yo tun makéi utuk nulis tapi waktau o kérno mungkin nak di bae dé nam makéi kertas o makoné nak pnan luyén tun ati namén ngen kertas o, nak zaman uyo bu dau mémécém kertas dé nam ité makéi utuk mémécém guno.",descriptive
498,"Luyên kuni lêmêa ngen juadêak tat kuni pnan keme rêrubo utuk min belek igai adeba kupi, kupi o bi brupo sêbuk amên uku biasonê ade pnan uku mêsên kupi dê padek kuni pnan keme. Gentai kuni pnan keme o kupi têmasuk rubo khas kulo, kêrno pnan keme dau kebun kupi makonê kupi kuni pnan keme o dau tun namên. Utuk mênêa sêbuk kupi dê padeko kucainê waktau itê sêmngêa, sêmngêa kupi kulo harus ade caonê supayo coa mutung ngen kêmuknê padek. Jijai sêmngêa kupi o opoinê coa buliak lai igê ngen itê harus trus melek mêak sapêi bêdan ngut si mêsok, amên bi mêsok itê makêt kulo harus samo melek sênelen moi niru biasonê kulo tênamêak mtiga didik trus nelek sapêi si sêngok sudo o baru tênutuk.",expository
1121,"Utuk Ujian Nasional yo ade padek ade coa padeknê, dê mênêa padek o kêrno kutê rato dêbuwêak Indonesia yo dapêt soal dê srai, jijai nak di nam kêmliak awêi ipê kwalitas sêkulah o, dê coa padeknê dau dê coa lulus kêrno luyên sêkulah luyên kulo cao blajêa mngajêanê. Awêi tukku si waktau ujian pas nak SMK do gi bêbêlau pandemi san igê yo kêkiro duai taun dê sudo, nak pnan nê sêkulah o coa madê ujian i o kulo utuk sêkulah luyên, jijai utuk nam lulus jano coa do o cucup sêkulah kêmliak nilai têrakhirnê ngen dê bi sudo. Amên barêak yo coa si padek kulo kêrno tip sêkulah do o pasêtba lok mlulus kutê muridnê, makonê waktau o coa ade dê coa lulus, dêbuwêak sêkulah o lulus kutê têmasuk dê ja ang masuk kulo nam lulus.",narrative
714,"Dê paok bae dê itê mudêak kêmliak dê makêi robot kêrjonê adeba pnan mpuk stom. Uyo bi dau tun mukok pnan mpuk stom dê makêi robot yo, memang gacang utuk kêrjonê do igai amên itê lok gacang kulo coa perlu itê tu un kuni stom cukup bae itê mpek posisi stom o nak pnan ngêpuk, coa an sudo o stom bi bersih. Memang ba gacang kêrjonê tapi têp bae ade dê ku ang, amên nak luwêa stop ngen bêak do o bersih tapi utuk nak lêm do o gi têp makêi tênago tun, umên mitung utuk waktau nêbaning ngen tun kutê kêmrêjo nam sêlisiak waktau kêkiro têngêak jam ba, amên itê ngêpuk biaso dê coa makêi robot waktaunê kêkiro dêjam têngêak baru sudo tapi amên makêi robot yo amên luwêa bae paling kêkiro têngêak jam amên stok ngen mêrsih lêm dê tun kêmrêjonê kutênê abiak dêjam sudo.",expository
179,Pasêt niên itê têmuan waktau luang walau bêbilai waktau tê pênuak ngen kêsibukan dê rutin. Têtiko itê coa namên jano dê nam itê kêmrêjo utuk misai waktau luang tê dê tepat ngen ade manfaatnê. Amên slawêi ade dê biasonê nak dasêi bae tapi ade kulo dê lalau gabok pnan kuwat jano moi salon dê dio têtiko mênêa si mêding puês ngen kegiatan yo. Amên smanêi biasonê amên coa kêkopoa ngen kêkuawat jano mênêa kêsibukan nak dasêi utuk dê hobi ngewea si bakêa lalu ngewea.  Dê niênnê utuk misai waktau luang o jano bae dê nam itê kêmrêjo jano manêu utuk mêlnyêp kêpayêak dê bêbilai sibuk ngen kêrjo. ,persuasive
976,"Ade an uku tingêt waktau gi sêkulah SMP bêl o dio têjijai ngen kuwatku, waktau SMP do o keme gi nak kelas têlau, ade kuwatku dêbaku ngen uku si o amên nak kelas galok nyên tidua. Kuwatku o gennê Targuna keme mêdêunê Igun, amên kingêtku bi lok si tip bilai amên nak kêlas ati ade guau si o bi asêt tidua ngen mnukup nak mija, waktau o guau keme ati masuk kêlas do o pas pelajaran terakhir, keme amên ati de guau biaso ngênguta ngên sêsamo kuwat nak kêlas amên dê Igun yo nano si bi pasêt idua, coa an têtibo guau keme masuk uku sêngajo coa gêmingut si, uku maêp si têmi uk waktau keme mêlêi salam ngen guau, ruponê si coa têmi uk. Jijai waktau guau muloi absen mêdêu dêdo pas gilianê ndêu guau si gi tidua, uku gêmingut madêak nêluak guau moi muko, si têkanjêt mcêlik trus gêgulut moi muko, kêmliak si o kutê keme dêkelas tawai têmasuk guau kulo, smudonê guau mêluak si moi busêp kilêak, samo lalau moi kamar mênai si selek nyên.",narrative
1188,"Tun dê dapêt hukuman matêi o bêbênêa tun dê bi wajar dapêt kêrno kêsalêaknê, utuk hukum nak nêgrai tê Indonesia dio hukum dê paling lêkat utuk tun dê mênêa kêsalêak dê cigai nam mêlngan igai. Bi dau itê kêmliak nak brita-brita misalnê tun tukum kêrno narkoba, tukum kêrno munuak tun dau awêi bom dê itê namên dê têjijai nak Bali ngen dau igai tun dê mênêa kêsalêak dê lêbiak igai. Utuk itê dê namên kêbênêknê hukuman yo makonê mêak mênêa kêsalêak dê nak lêm peraturan hukum dê nam nêus hukuman matêi, memang amên nam itê usaho mêak sapêi urusan ngen hukum, coa si padek bêrurusan ngen hukum o ipê igai sapêi mênêa kêsalêak, coa si itê bae dê selek tapi tun tuai tê, keluargo tê kulo têmimo seleknê.",expository
376,"Amên lok crito penyesalan mungkin kutê itê ade mêding genne penyesalan. Uku dewek amên madêak penyesaalan o dau niên dê uku mêding, Penyesalanku dê paling lêm o amên uku bêl o cet gacang pêcayo ngen tun api bae, utuk uyo uku bi mubêak ca oku ngen denê pengalamanku o. Kêrno sipêt dê mudêak pêcayo o dau tun mok manfaat kuniku, coa si ku ang ade kuwat mingêt uku waktau o, tapi gennê bi sipêt gi jijai kecek kuwatku o cao ku mreham, Lêm manêu usaho ruponê sipêt dê ade ngen uku o salêak lai, itê buliak bae pêcayo ngen tun tapi itê kulo harus nam sêmyap amên ade jêjano. Uku sadar pas uku bi palet, nadêak tê coa gen guno igai salêak, tapi dioba dê uku dapêt nak lêm manêu idup dê jijai pengalaman bêgo niên utukku.",expository
111,"Nak Lampung ade pnan tamasya dê padek tapi agok uak kuni kota, do igai dau kulo tun ati namên. Jijai pnan yo amên bêl o waktau uku ngen kêkuwat cet mini do o dalênnê gi agok saro moi mini, uyo dalên bi baês tapi sayang kulo pnan yo coa si nrawat. Gen pnannê Sukadanakham nak yo itê nam kêmliak biyoa jun nak bêaknê lubuk nam itê mênai, amên uku kêmliak pnan yo bi lok srai ngen dê nak Padang gennê Lembah Anai, ngut uyo pnan yo ati ade tun jano pêmritêak dê lok mênêa ca o niên utuk panan wisata. Uku maêp utuk moi muko api bae dê mjabat utuk nam kêmluwêa potensi khususnê pnan yo, dio nam têmamêak tun dau namên ngen lok têko miyo amên waktau libur.",narrative
345,"Lulus Seleksi Bersama Masuk Perguruan Tinggi Negeri jano sênikêt SBMPTN adeba klok kutê peserta, tapi jumlah dê tênimonê terbatas coa kutê calon mahasiswa lulus SBMPTN.Coa didik kulo dê coa timo nak lêm seleksi yo, gagal o adeba hal dê wajar dê nding kutê tun. Utuk dê gagal SBMPTN coa perlu sedih, Psikolog Anak, Remaja ngen Keluargo Jovita Marlia Ferliana Mpsi, madêak pas tun o gidong mêding kêciwo ade duai lakêak dê nam moi utuk smudonê nam ngen cao tê i o kulo ngen emosi tê. Kegagalan ngen asai kêciwo o adeba biaso mnurutnê, kutê kêmasai tun dê bi ade mêding gagal, mêngiak, sedih kêrno coa mênyapêi target o adeba hal dê biaso.",argumentative
17,"Ade udi de bi cubo muk es jamau mtiga dê najua makêi blender coa gi, do o gen nê jus. Dio amên nak umêak makan bi masuk menu istimewa, utuk mênêa nê coa si saro igê, itê sêmyap jamau mtiga msok, gulo putiak jano gulo milêak, es butau, ngen kremer. Jamau mtiga nê dê bi sudo kênkok nepek nak blender cenapua es butau didik ngen gulo, nêblender sapêi agok alus sudo o nepek nak makuk jano glas, amên galok nam kulo tênamêak meses coklat, sudo o tênamêak igan ngen kremer, amên sudo bi nam sendio ,padêk nê nêmuk kêbilai panês.",expository
116,"Jogjakarta temasuk kawasan wisata dê dau têmuan kêbaês alamnê, coa si dê rami jano dê tun dau namên, tap ade kulo pnan dê agok bunyin dau tun ati namên. Gua Langse dê ade nak Gunung Kidul, amên lok moi Gua Langse yo itê nam manêu dalên dê agok saro. Pnan Gua yo ade nak sadêi Giricahyo, Purwosari, Kabupaten Gunung Kidul. Coa mudêak itê lok moi miyo, dalênnê dalên titik awêi dalên moi kêbun agok mênêbing ngen ade nêpek kiyêi dê sêngajo tun mênêa utuk pegong, dio ba dê jijai tantangan itêmini ipê igai dalênnê pas nyên nak das tebo ngen pemandangan laut Parangtritis.",expository
118,"Pnan wisata nak Kulon Progo ati kulo dau tun namên. Pemritêak Kabupaten Kulon Progo ati mênêa promosi ca o dê niên. Dalên lok moi pnan wisata yo kulo ati si kenlola niên, tapi pas sudo peresmian Jogjakarta Internasional Airport tangêa duai puluak dêlapên Agustus duai ribau duai puluak jijai kesempatan utuk Kulon Progo kêmnal pnan wisatanê awêi dê sudo nêliput Liputan6.com dê kênopoa kuni kêkêdau sumber, pnan wisata nak Kulon Progo awên biyoa jun Kembang Soka, têmawêa pnan dê sêngok ngen pemandangan alam dê baês. Lokasinê nak Jatimulyo, Girimulyo Kabupaten Kulon Progo, biyoa jun yo sumbernê kuni têlau matai biyoa dê coa pernêak kê ing kunyau gidong kemarau.",persuasive
252,"Snang o sederhano madêaknê mudêak tapi nak lêm idup bêbilai têtiko itê coa tingêt awêi ipê ca o manêu idup nam mêding snang. Sêbênêanê hal-hal titik nam mênêa snang amên nam mêdingnê. Pengalaman dê pêrnêak uku mêding nak lêm idupku walau hal titik tapi kuwatku mêlêi maaf ngen kêsalêakku dê pêrnêak uku mênêa ngen si. Sêbênêanê uku bi minoi maaf waktau o kulo tapi kêrno kuwatku o tunnê dêndêm jijai si coa pêrnêak lok mêlêi maaf ngen uku lêm waktau an. Têak gêntai kêkêdau bilai dê sudo kuwatku o têko mdasêi trus si mêlêi maaf ngen kutê kêsalêakku, mungkin kuwatku bi sadar amên maik dêndêm o coa baik.",descriptive
884,"Alat utuk motong dê itê namên gennê guting ternyato ade sejarah dê panjang, sapêi akhirnê gênuno manusio ngut uyo. Dê ncipto guting adeba Leonardo Da Vinci. Guting jijai alat dê itê makêi bêbilai dê biasonê utuk motong kertas, dukut, tilai, ngen dê luyênnê. Alat utuk motong yo dau nyên manfaatnê utuk têmulung kêrjo ipê igai guting nêa nge kêkêdau mêcêm. Penemuan alat yo nam mubêak dênia ngen sejarah ngen guting kulo coa si mudêak, mnurut ahli sejarah amên guting ncipta nak Mesir kêkiro seribau lêmo otos taun sêati masehi, waktau o guting bêtuknê gi masiak duai buwêak pisêu dê têmau ujung. Sapêi saat yo dau mêmêcêm betuk guting sêsuoi ngen utuk jano.",expository
1036,"Dau kuni partai politik dê itê namên, ade partai politik dê pro pêmritêak ade kulo gennê partai oposisi. Uku khususnê kutê partai politik amên si bêbênêa manêu visi misi nê utuk kepentingan rakyat do o uku sang, tapi amên ade partai politik dê justru cuma mok manfaat kuni rakyat walau si partai politik dê bi an ipê iga partai lai do o coa nyên uku snang. Bêl o uku pêrnêak milên jun nak partai politik, waktau o uku masuk moi partai politik dê gais lainê makêi gen agamo, tapi uku cuma dêtaun bae nak di kêrno dê ndingku ngen masuknê itê nak lêm partai politik yo do o itê harus nam ngike, dioba dê mênêa uku cigai lok milêm nak partai politik jano bae. Tapi ngen ade pengalaman didik waktau nak partai politik o uku jijai namên awêi ipê tun-tun dê ade pran nak paetai politik o, mêak itê gacang pêcayo ngen dê makêi lambang agamo, nak lêmnê rêrato tun dê ade fungsi nak di do o nam bae makêi cao jano bae dê pêtingnê si jijai, coa dulai cao o dê lêm agamo coa buliak.",narrative
276,"Tingêt waktau gi titik mungkin gi kêlas duai SD, waktau o TV gi ati dau nak sadêi keme, jijai waktau zaman o ade do nak sadêi keme dê têmuan TV.Bi lok si tip malêm keme noton nak di, têtiko amêm itê cênok didik sapêi tun bi rami nak di, utuk itê nam lok noton agok payêak ipê igai waktau o gi titik alêak ngen tun-tun lai. Kerno cet noton oba uku snang nyên amên ade acara penyanyi cilik waktau o awêi Adi Bing Slamet, Cihicha Koeswoyo, Dina Mariyana ngen dê luyênnê. Nak antaro têbo o dê jijai idolaku waktau o Adi Bing Slamet ngen Chicha Koeswoyo, peker uku tênge ba nam têmau ngen tun duai yo, kêrno waktau o gi titk ipê igai uak jijai coa mudêak itê lok têmau. Pas uku kêlas num SD keme baliak moi Lampung nak di ba uku nam têmau ngen idolaku duai yo, waktau o ade acara peresmian pabrik semen têbo o jijai bitang tamunê. Kerno umêak keme coa uak kuni Bandara makonê uku nam têmau paok tapi asai snang o coa pêrnêak uku lupo.",expository
147,"Madêak masalah wisata do o dê bi pasti makêi alat transportasi, ade transportasi daêt, transportasi udaro ngen transportasi laut. Mêmêcêm alat transportasi yo kutê dapêt mês tun jano itê sapêi moi obyek wisata o. Ade kêkêdau transportasi daêt misalnê bis, delman, krita ngen dê luyênnê. Amên transportasi laut awêi kêpêa ngen biduk. Amên transportasi udaro ade pesawat, helikopter ngen luyênnê. Alat transportasi wisata kulo jijai dê do playanan nak lêm menarik wisatawan kêrno do o adeba utuk tun lêbiak mudêak sapêi moi tujau wisata o. Wisatawan o ade dê rêrami ade kulo tun keluargo, kêrno tujau wisata yo utuk misai waktau libur ngen mêlnyêp kêpayêak slamo bêbilai sibuk ngên kêrjo.",expository
510,"Alat musik dê bi masuk nak alat musik tradisional Jang kulo adeba gambus, utuk gambus yo bilok srai kulo ngen gitar. Bisonê ngen gitar muloi kuni bêtuknê sapêi cao mainnê, alat yo amên itê masêt awêinê masuk mêna o kuni Arab jano India. Utuk nam main gambus yo bagi itê dê bi nam main gitar kulo coa si brapo saro, kêrno gambus yo agok dau moi melodi, jijai itê nam têmotoa lêgau dê itê lok main, amên nak Sumatera Khususnê alat gambus yo mudêak itê têmau, kêrno muloi kuni Aciak sapêi Lampung ade makêi alat yo. Do kulo uyo gi dau tun jêmuwoa nak toko alat musik.",persuasive
566,"Papêa Udin bubêak pas kêmliak nak papên pengumuman nak Bank. Nak papên o ade gen ngen nomor KTP ngen alamatnê dê jijai pemenang kêduai dapêt motor. Kêmbiak snangnê coa si sadar si langsung mêgêp prêpuan dê ade nak dêpêaknê ngen asai coa pêcayo trus mêluak prêpuannê utuk mbaco igai isai pengumuman nak papên pengumuman o. Memang hadiah o coa si hadiah utamo tapi mnrutnê bi dapêt dio bae si bi bêsyukur kêrno si cuma têmuan do motor, do o kulo dê nakêinê jêmuwoa sayur keliling, jijai amên hadiah o si nam min belek do o bakêa nakêi anoknê utuk sêkulah. Udin ngen prêpuannê memang nasabah Bank o, kuni awal si mukok usaho dagang sayur keliling si awit nabung sapêi saldo tabungannê trus tamêak. Tabungan o utuk persiapan anoknê dê tuai mlanjut kuliah, coa sêsako kuni cet menabung o ternyato si jijai do dê dapêt jijai pemenang undian o.",descriptive
341,"Kuwatku dê do igai dê têgen Rio kulo coa lulus masuk nak universias negrai, si tip bilai diêm bae nak bilik coa pakêi kêluwêa. Slen kulo uku kêmliaknê padahal tun tuainê termasuk tun mampu ipê igai si pat basuak si su ang dê sêmanêi, uku mini têmau ngen inoknê, inoknê cerito amên Rio o coa lok kuliah amên coa nak negrai si minoi uku utuk têmulung madêak ngen kuwatku o. Jijai uku sêrbo salêak lok madêak sêbênêanê, tapi amên uku coa madêak slen ngen tun tuainê i o kulo ngen kuwaatku yo. Uku mbinai masuk moi biliknê trus keme nguta samo ngupi nak bilik, pas ade kesempatan uku madêak ade univesitas dê baês memang coa si negrai tapi lulusan di coa alêak ngen lulusan kuni universitas ngrai, amên ko lok uku mês moi daftarnê nadêakku, Alhamdulillah si lok uku mêding snang kulo kêrno nam mênêa si cigai sedih igai.",narrative
331,"Ade kulo ngen uku waktau titik bêl o têmotoa tun kêm ing kulam, kulam o lai jijai keme bi siap nak biding kulam mot kulam o kê ing. Pas kê ing keme rêrami masuk moi kulam têmulung mok kan, dê daunê kan mas ngen kan jahel, uku kêmbiak snangnê bogoa têmakêp kan i o kulo ngen kêkuwatku. Coa ngêding bi sapêi paok si duai jam keme nak lêm kulam o kan kulo bi lok abis tingêa ade dêdidik keme kêmopoa, uku kêmliak ade gromong nak smatang kulam uku masuk tangênku moi lubang o maêp amên ade kan dê gi bunyin nak di. Pas uku mabo lêm lubang o uku mêding ade asai lai liyut panjang, uku mêcit uku têmarik kêluwêa ruponê dênung lai lajauba coa ku têmakêp uku sabên kêmliaknê uku mlupat moi dah smatang, asai sabên oba lajau ngut uyo uku coa muk dênung.",narrative
924,"Itê dê galok lalau uak ipê igai lalaunê moi luwêa kota, lok si itê min kendaraan dewek jano makêi kendaraan umum itê kulo mêstai siap gennê biyoa, mêak gidong nak dalên itê moi toilet umum dê toiletnê ku ang trawat, ipê igai biyaonê okotor coa itê nam makêi. Ngen itê min biyoa o do o coa jijai masalah utuk tê, coa si perlu dau cukup dêkaco bae do o bi gnêp. Uku kulo pêrnêak masuk moi toilet umum dê nak pnan misai minyok do o biyoanê kênliakku ku ang bersih, mujuanê uku awit min biyoa dewek nak lêm kaco titik jêjago bae mêak coa ade biyoa nak toilet o. Têtiko itê cet yakin bae amên nak toilet umum o bersih itê coa peker amên têmau toilet dê coa si nurus, mêak gi utuk mising têtiko utk mênyêak bae itê asai jijik masuk toilet o.",expository
9,"Muk mie instan unok mêi mungkin bi cet itê muk, padahal biaso barêak o harusnê itê milok, kêrno mnurut kêkêdau artikel mêi ngen mie instan o dua kmuk dê dau mngandung korbohidrat dê nam kêmnyang tnêi utuk sêmêntaro, sudo o ngêding nyemen igai. Do o ba dê mênêa itê mudêak nyemen trus muk kêmuk dê luyênnê, akibatnê itê jijai gêmuk ngen dau kulo pênyakit luyênnê, muloi kuni kolesterol sapêi pênyakit kanker. Makonê, galok igê muk mie instan cênapua mêi  mêak mogoa ige supayo awok uak kuni penyakit. Muloi uyo kêmuk ba kêkêmuk dê mênêa awok sehat, ipê igai amên itê bi omor.",persuasive
94,"Luasnê wilayah Indonesia sapêi num koma telau puluak duai perairan ngen gais pantai dêlapên puluak do km Indonesia jijai do Negrai ngen lautnê dê kayo nak dênio. Indonesia ade dai panan trumbu karang dê kêmbiak libêa do jijai sa ang utamo lobster. Dê do asea laut Indonesia dê têmuan pranan peting kuni sêgai ekonomi. Rinta Pratiwi kuni LIPI madêak bahwa lobster mcibêa gesea nak kutê perairan Indonesia si idup nak pnan asêt sapêi nak lêm biyoanê sotos sapêi duai otos meter nak bêak laut ngen suhu duai puluak sapêi têlau puluak drajat celsius. Lobster jano dau tun madêak udang karang têmuan go ekonomi ngen komsumsi lêkat kêrno dagingnê dê gmuk, alus, padek ngen kayo protein. Lobster jijai hidangan dê populer nak dênio ngen saefood la ang, luyên kuni asainê padek lobster kulo dau kandungan dê nam mênêa awok sehat.",argumentative
812,"Uku pêrnêak kulo ngêding sabên waktau uku moi sadêi kuwatku waktau uku gi uai bêl o, jijai keme nak ade dêmungau kmasaiku kêmbiak annê. Umêak dê tênungau kuwatku o adeba umêak an mungkin omornê bi botos taun asaiku ade, jijai nak umêak o uku mêding asai coa nyaman utukku tapi coa ku binai madêak ngen kuwatku o. Uku dê agok sabên o amên tip malêm kmasaiku ade dê têmungau keme amên tidua, amên kuwatku si tidua bae tapi uku dê coa nam tidua têak jano asainê ku ang baik bae. Kêlmên kulo amên ade asai lok mênyêak pakso uku têmaên, ipê igai lok moi kamar mênai uak moi bêlakang nak iding dopoa, kê an nak di uku asai têsikso nyên, uku madêak ngen kuwatku majok gacang belek tapi si madêak sabar kilêak itê lok belek kulo harus mot ade bilainê stom masuk moi sadêinê. Ngut tuai yo walau keme cet têmau coa pêrnêak uku cêmrito ngen si.",descriptive
56,"Buak pisang nam nolah jijai mêmêcêm kêkêmuk muloi kuni sêkêdar kêkucêp sapêi kêmuk mewah utuk hidangan resmi, asainê dê mis mako dau tun galok muk pisang yo. Olahan pisang ade dê mênêa mêmêcêm juadêak awêi bolu pisang, juadêak cêak pisang, brownis pisang ngen dê luyênnê. Amen utuk mênêa bolu dau tun makêi kerno pisang yo mudêak ajua ngen asainê kulo baik, Amen nak pnan keme dau tun mênêa usaho kripik pisang Cuma utuk kêkucêp jano rubo amên moi miyo. Utuk mênêa bolu pisang itê perlu sêmdio bahan pat buwêak pisang dê bi mêsok ukuran sedang, duai soa tênoa, num sidau gêlpung, num sidau minyok mis, têngêa sidau soda kue, sêprapat sidau silai, sêprapat sidau pnile ngen lêmo sidau gulo. Ca o menea nê cênapua kutê bahan trus nulek sapêi capua kutê, sudo o sêniap kukus sên ang sapêi biyoa nê gêlgok, bahan dê nulek nano nêpek nak citak dê bi sudo nêlomok minyok lêmnê tingêa sêm ang nak kukus sapêi mêsok kêkiro duai puluak menit.",expository
459,"Bilai rayo Idulfitri adeba bilai rayo umat Islam kutê umat muslim dê ade nak dênio. Bilai rayo Idulfitri yo tando umat muslim kêrno bisudo manêu Puaso sêlamo dêbulên pênuak nak lêm bulên puaso kuni timoa matai bilai sapêi waktau magrib. Bilai rayo Idulfitri ade tainê suci berartai bersih kuni kutê duso ngen kesalêak. Bilai rayo Idulfitri yo adeba bilai kemenangan utuk umat Islam nak lêm têmaên hawa nafsu, milok mênêa dê coa baik mnurut agamo ngen têmaên nyemen. Nak bilai rayo Idulfitri luyên kuni têmukua bajau bêlau kêrno bajau bêlau o hukumnê sunnah dê paling petingnê adeba utuk têmambêak mênêa baik utuk awok, mêlêi maaf ngen harus peker utuk mubêak awok utuk jijai lêbiak baik igai.",persuasive
197,"Beda nak kulam beda kulo nak laut, Amên ngewea nak laut itê coa perlu dau mêmêcêm upan makonê hobi yo ngut ba uyo ati uku têmingêa. Utuk nak laut luyên kuni pnan dê padek upan o kulo pêngaruh nyên, barêak uku galok amên tu un moi laut biasonê upan bi sênyapku kêkêdau bilai ayok tu un. Nak pnan keme utuk mesoa upan dê gi segar itê cukup moi pnan tun têmarik ja ing nak biding laut, nak di itê nam miliak upan dê gi bêlau jano cumi jan kan dê luyênnê dê nam makêi gen upan. Amên dê nak biaso uku tu un dê pêtingnê kan o gi bêlau, coa miliak kan jano bae, memang amên dê padeknê cumi ngen kan têtitik barêak kan trai, amên kan itê têmukua ngen tukang kan mungkin kan lêbêak dê bi nê es biasonê coa kan garang muk.",expository
1071,"Amên tun dê ati cubo idup nak têbo do o si coa nam mbayang awêi ipê, uku bi sudo cêmubo kêkiro duai taun. Jijai utuk idup nak têbo do o itê siap utuk nam uak kuni tun dau kêrno utuk nam belek msadêi tip bilai jano tip mingau o coa gi mungkin, awêi dê uku pêrnêak manêu do o bêbulên coa kêmliak tun dau ngen utuk informasi kulo coa itê dapêt. Utuk bêbilai do o ulêakku kêmrêjo kêbun ngen têtanêm jano dê nam têmanêm. Amên utuk kêkêmuk dê pêtingnê ade bêlas, silai ngen minyok, amên bahan yo ade do o utuk lapên coa tê renyeng, ngen itê têmanêm bae do o bi lêbiak kuni gênêp amên utuk tê. Biyoa coa ku ang amên nak têbo ipê igai uku waktau o mênêa pnan jano ponok do o coa si uak kuni biyo dê ngalua kuni têbo, jijai kutênê amên utuk itê idup do o bi gênêp, tapi amên utuk tun dê coa biaso sunyai asaiku coa gi taên idup nak têbo.",narrative
1092,"Utuk tanêm uai do o itê agok gacang nam mêding aseanê, tapi amên itê tanêm tuai aseanê an sapêi pat jano lêmo taun baru itê nam mêding asea do o kulo amên itê mrawat kêbun tê. Barêak uku dê pêrnêak tanêm uai kêrno samo mot tanêm tuai ngêlai do odau uku têmanêm têtanêm uai, awêi cabe, sawi, kol ngen dê luyênnê, asea kuni o uku nam têmutup kêkêmu bêbilai. Sêbênêanê amên uku mêding utuk nam tanêm o coa an itê mlajêa, ngen itê kêmliak bae do o itê bi nam, tapi têtiko itê ku ang sabar kêrno mrawat tanêm uai o lok bêbênêa nrawat, mêak sudo têmanêm trus têningêa sapêi bêbulên bi pasêtba coa brasea. Uku pêrnêak têmanêm cabe pas uku panên go cabe gidong la ang, nak yo ba asai itê têmau jêrkai lainê, do igai tun dau coa ade dê têmanêm cabe gi tê oba dê ade, jijai utuk go coa tun nam milok, kalaupun si têmawêa coa si bêa igê gonê gi masiak la ang.",descriptive
355,"Nak lêm manêu idup itê coa têmau trus awêi ipê dê klok tê. Kêmasai dê ade nak atêi kêrno jano dê itê lok coa dapêt do oba kêciwo. Pengalaman dê pêrnêak têjijai pas uku mênêa kêduai tun tuaiku kêciwo kêrno uku coa nam jijai pegawai negeri awêi dê kênloknê. Harapan kêduai tun tuaiku waktau uku lulus kuliah ngen dapêt gelar sarjana uku nam kêrjo jijai PNS, kêrno mnurut tun tuaiku jijai PNS o kêhidupan ekonominê terjamin. Tapi jano dê kênlok tun tuaiku o coa srai ngen dê uku meker, kêrno amên lok sukses ngen gêmnêp utuk idup coa harus jijai PNS kulo tapi nam kêrjo nak ipê bae. Mnurutku itê bêrasea o nam jijai jano bae awêi dagang jano jijai pengusaha, awêi dê nadêak Mentri Sosial Tri Rismaharini amên gelar PNS o coa nam tênu un ngen anok tê, tapi amên jijai pengusaho mako itê nam têmu unnê. Jijai PNS coa si jaminan utuk nam sukses tapi usaho ngen duo trus coa mudêak nyêrêak do oba kucai sukses.",argumentative
722,"Ngen tekhnologi itê sêbênêanê bi cigai payêak waêi zaman bêl o, uyo lok jêjano bi lêbiak gacang kuno bêl o. Amên nêbaning waktau o gi zaman suêt amên itê uak do o lok mêlêi kabar jêjano itê liwêt suêt, do o amên galok waktau uku gi SMA bêl o ngen kêkuwat dê tingêa nak kota luyên o biaso amên mêlêi kabar ngen mbo suêt, kêkiro sapêi dêbulên baru suêt o sapêi pnan tujau tê amên alamatnê coa salêak, amên salêak suêt o bakêa belek igai ngen itê, do igai amên bênêa kêkiro duai bulên kulo baru itê têmimo balêsnê. Uyo ngen majunê zaman, itê têngen bae nam telepon jano video call ngen kêkuwat jano sêpasuak tê dê coa paok tingêa ngen itê.",descriptive
16,"Mungkin itê galok muk kêkêmuk dê jênuwoa tun dau nak biding dalên awêi Ruti dê isainê mêmêcêm , ade daging becon, keju , letus, lepang ngen tomat, utuk tamêak nê ade dê makêi mayones jano saos samêa gennê Burger.  Memang baik nyên utuk nêmuk têngen tiko bae, Amên itê lok mênêa sêbênnêa nê mudêak,  bahannê Ruti dê utuk mênêa burger jano ruti tawêa kulo nam, daging becon, keju, ngen bahan dê luyênnê, ca o kêmsok nê sendio blangai titik jano teplon amên bi panês nêpek mtiga didik trus rutinê nasuk awêi itê mgureng, tapi dio makêi didik bae mtiga nê, amê bi kêkiro mêsok kak bêak nê nelek, amên bi mêsok becon nê nêpek nak blngai kulo sapêi mesok, sudo o becon nano nêpek nak lêm ruti o tênamêak ngen keju, letus, lepang tomat nê kulo,  amên ade dê galok mayones jano saos tingêa têmamêak bae sudo o tnutup ngen ruti igai bi siap tingêa muk.",expository
628,"Waktau uku smamung SIM motor nak di pêpueng bi dau tun ade dê lok mênêa bêlau ade kulo srai ngên uku lok mnyamung kulo. Jijai keme kutê makêi tes muloi kuni teori sapêi praktek coa ade kêcuali, uku têmnai ngen pêtugas di uku madêak jano coa ade biso tun dê lok mênêa bêlau ngen dê nyamung, si madeak srai bae kutê harus tes. Amên mnurutku mêstainê ade bisonê soalnê amên dê lok mnyamung kan si bi pêrnêak têmuan SIM, amên mênêa bêlau o dê harus tes. Jijai uku milêm tes muloi kuni teori, tun kêkiro dêpuluak pertamo dê lulus tun pat têmasuk uku, sudo o langsung moi tes praktek, coa an antri giliaku muloi, waktau tes praktek petuganê nak lêm stom kulo tapi si coa madêak dêdipê dutê dê uku harus manêu, si coa lajau jêmawab trus uku manêi stom moi dê mdaki trus bêdan nak têngêak sudo o panêu igai. Baru si madêak api mêritêak moi dê mdaki dutê, nak di uku agok emosi uku madêak nano uku têmnai gêntai coa jêmawab, mêak udi mêsoa kêsalêak bae, coa kutê tun dê nak pyo namên cao nak yo nadêakku. Sudo o si baru madêak tahap ipê dê harus nanêu dutê tapi uku bi têlanjua mêngiak.",argumentative
911,"An uku tingét waktau gi sékulah nak SD bél o keme najok guau utuk ménéa percobaan ngen makéi alat kaco pembesar. Uku waktau o gi kélas lémo do o péi namén amén ngen kaco pembesar o nam ménéa panés ngen ménéa opoi. Sudo cémubo nak sékulah uku séngajo témukua kaco pembesar o tapi dé go mudéakné, jijai uléakku belek kuni sékulah do o nam main kaco pembesar o, tétiko keme rérami ngen kékuwatku séngajo ménéa opoi ngen mpek kértas sudo o séninéa moi matai bilai. Waktau o ati masuk akéa igé géntai nam barak o, asainé awéi sulap ngen kaco pembesar o nam midup opoi. Bi gesea bébilai uléakku ngen kékuwat bogoa main kaco pembesar o.",narrative
1045,"Tip bilai jano tip jam itê kêmliak cao kêrjo ngen bukti kêrjo kuni kêkêdau tokoh politik dêpêrnêak mipin nak nêgrai tê. Ngen kêmliak asea kêrjo jano caonê utuk meker rakyat nak di oba itê nam têmtêp api dê itê miliak utuk moi muko, memang coa si kutê dê itê miliak o dê awêi klok tê, tapi cêcoanê bi maok ngen dê itê maêp. Têgoa igai coa an itê bakêa miliak utuk tun nomor satu nak nêgrai tê, utuk miliak o itê nam bebas api dê lok itê miliak, kêrno kuni kêkêdau tokoh politik dê bakêa mcalon sudo yo do o bi pasêtba ade ku ang ngen ade kêlbiaknê, tingêa ngen itênê lok miliak api kêrno tu uaknê utuk lêmo taun moi muko do o dê itê bakêa mêding awêi ipê ngen lok moi ipê si mênêa bangso yo i o kulo rakyatnê.",persuasive
1143,"Mnurutku ngen dau têmi uk cerito waktau zaman komunis o, uku coa nyên tujau amên ade igai komunis nak nêgrai Indonesia yo, kanyo itê bi aman kuni musuak tun tê dewek, amên sapêi ade igai jano timoa igai komunis nak nêgrai tê  siap bae nêgrai tê bakêa ajua igai awêi zaman bêl o. Uyo bi dau dê mêlêi peluang ngen tun dê jêjlas keturunan komunis, têak gen maksudnê, coa si itê dênêm jano coa pêcayo ngen anok keturunan kuni komunis yo, dê ksabên tê o mêak sudo yo têbo o nam bêkuaso igai ngen mênêa Partai Komunis nak nêgrai Indonêsia yo igai. Uku bêkinoi utuk moi mukonê magêa pêmritêak mêak nyên sapêi mêlêi pêluang ngen anok keturunan gês komunis.",argumentative
1129,"Memang ati lok nikêak jano bêbênêa coa lok nikêak o adeba pilihan, amên nadêakku do o pilihan dê salêak, ade pao amên itê têmnai gêntai ati lok nikêak simêtnê coa lok repot ngen coa lok dau pekeran. Simêt o bênêa tapi justru amên itê coa nênikêak do o dê bakêa mênêa tun terutamo tun tuai tê dê jijai pekeran. Mêak gi tun tuai tê tun dê paok tê bae jijai tando tanye ngen itê, itê normal jano coa do o dê pertamo tun meker ngen awok tê. Memangba coa si urusan tun masalah yo tapi ngen itê nikêak do o bi kêmnek drajat tê terutamo tun tuai tê. Ngen adenê itê nikêak kulo luyên kuni coa mutus têmbo, itê bi manêu sunnah agamo amên nak lêm Islam. Jijai pêtingnê utuk nikêak o utuk idup tê moi mukonê.",expository
497,"Kuni bêl o keme tun Jang coa têmingêa kêmuk khas kuni daerah keme gennê lêmêa. Lêmêa yo adeba lapên asli dê kuni pnan keme Lebong. Utuk mênêa lêmêa yo bahannê kuni lêbung , amên kini sadêi keme dae tun dê biaso mênêa dê biaso kulo uku mêsên amên belek msadêi. Jijai kêkêmuk dê biaso keme nak ratau yo min gen rubo bi pasêtba min dê gennê lêmêa, mênêa lêmêa yo bahan lêbung o cêncong sudo o nêpuk bêbêrsih ndêm slamo têlau jano pat malêm ngen tênutup rapat, utuk malêm kêduai biyoanê gênitêi ngen biyoa bêlau ngen tênamêak kan dê bi nêbus, ngut malêm kê pat, sudo o mênnê itê bi nam kêmsok gen lapên. Lêmêa yo dê padeknê kênsok sênatên ngen tênamêak kan jano dê itê galok muk. Keme dê tingêa nak ratau yo amên ade dê belek msadêi dê arok nyên amên ade dê min rubo lêmêa yo.",expository
864,"Kékédau aplikasi dé nam ité mok ngen ité mpek nak android té dé doné adeba instagram, Nak aplikasi instagram yo amén ité lok usaho online do o nébaning ngen aplikasi luyén awéiné gi padek makéi instagram, pertamo utuk dé gémuno aplikasi instagran yo dau nyén, kéduai utuk ité ménéa promo jano dé ité jémuwoa do o padek kérno dau tun bakéa namén produk dé ité jémuwoa. Tapi memang utuk kuota do o nébaning nge dé luyén aplikasi yoba dé agok boros, tapi amén utuk ité usaho coa masalah kérno ité bakéa dapét utung kuni tun dé témukua produk té o liwét aplikasi instagram yo. Amén lok itungan nangép bae do o biaya promosi té dé nam jagéa liwét aplikasi yo.",expository
761,"Dau tun sabên amên têmi uk operasi, tun dêpêak umêak keme gennê Rahman si o waktau sakit perikso moi umêak sakit ternyato si midêp usus buntu, jijai nadêak dokter si harus operasi. Uku namên nyên ngen si o mêak gi operasi utuk sutik bae si coa binai, jijai waktau si namên si harus operasi, si magêa uku têmnai nak ipê nam bubêt utuk penyakitnê yo amên nam mêak pakêi operasi. Uku madêa amên uku coa namên nak ipê tapi mungkin bae ade dê nam mubêt penyakit yo coa pakêi operasi. Amên mnurutku kuni bogoa mêsoa pnan bubêt dê awêi klok yo padekba operasi bae do o kulo coa si an nadêakku, ipê igai zaman uyo do o kutê bi cigai itê mêding gis kêrno kutênê bi makêi alat moderen. Uku madêak ngen si mêak sabên amên cêrito dê bi pêrnêak operasi o nadêaknê coa si ngêding, tingêa itê sudo o harus namdau istirahat ngun gês operasi o bêbênêa kaên.",narrative
191,"Ade do igai hobiku do oba têtanêm, amên bilai mingau coa ade acara moi ipê-ipê uku bi pasêt nak belek umêak. Pas kulo nak belek umêak gi ade tanêak dê nam uku makêi utuk têtanêm uai, makonê nak dasêi amên utuk keperluan dopoa jano ngêsok dau dê cigai nukua. Awêi cabê, tomat, bawang dawên, suêi, lajo kunik ngen dau igai do o cigai nukua. Dio sêbênêanê memang hobiku kuni titik, makonê uku cet têmoton cao têmanêm jano bae nak youtube, amên ade dê mudêak ngen sêmlan kulo ade bi pasêtba têngen uku libur uku têmanêm. Têtiko amên kuwat ade dê mdasêi uku majok si moi belek umêak utuk kêmliak têtanêmku, amên ade dê bi nam mopoa uku mêluak mopoa utuk si mbain belek.",narrative
207,"Jijai mahasiswa dioba cito-citoku utuk manêu pêndidikan dê lêkat igai. Kêrno mnurutku pendidikan dê lêkat dio hal dê pêting utuk maso moi mukonê. Utuk sapêi moi ccito-cito yo uku bêrusaho niên, usaho dê uku manêu utuk nam masuk perguruan tinggi negeri yo uku muloi kuni tikêt SD, memang waktau o uku coa meker awêi ipê SMP, SMA jano kuliah, tapi kênamênku uku bêlajêa muloi kuni SD sapêi SMA adeba dasar yg nam cêmapêi mipaiku o. Ade hal dê pêting adeba sênnang ba pelajaran dê bakêa itê têmau nak ujian nasional jano pelajaran utuk tes nak perguruan tinggi negeri, tapi kulo jibêak mangêp cetes pelajaaran dê luyên kulo.",expository
99,"Api udi dê ade cêmubo udang nangang, uku waktau o lok cêcubo bae pas singêak nak do umêak makan, memang coa si mpek nak menu kêmuk dê do yo, tapi pas uku lok mêsên pegawainê têmawêa udang nangang, jijai uku mêsên ba do o. Pêi dêbat o ba uku cubo muk jijai tagiak, udang yo dau makêi rêpêak coa si srai ngen kan nangang, asainê ade asai rêpêak mon satenê, si makêi kicap kulo tapi nam mêsêp moi lêm asai rêpêaknê, uku mêsê dêporsi kêrno padek jijai uku namêak do igai. Sakuko ba gonê la ang ruponê coa si la ang igê amên bagiku sdang ba, si mpek go dêporsinê duai puluak ribau mêinê lêmo ribau tênamêak samêa ngen skulêm jijai têlau puluak ribau, buliak ba amên udi lok cêmubo, pnannê coa si nak biding dalên igê tapi tip bilai rami.",persuasive
524,"Ade kulo nak do sadêi dê tokoh adatnê coa pakêi niliak, jijai utuk têmtau api dê jijai tokoh adat o biasonê nêmok kuni tun dê tpandang nak sadêi o, tun dê têpandang o biasonê tun dê kuni tun tuainê memang bi ade pakêt nak di ngen ade kulo kêrno si tun bêcaci. Tapi amên dê barêak yo biasonê cet jijai masalah ngen tun sadêi di, jijai ipê tun dê coa as ngen tokoh adat o si coa bakêa têmotoa jano dê nadêak tokoh adat o, jijainê nak lêm do sadêi o galok coa têmau sêpakat, amên bi barêak yo dê cetnê tun sadêi o coa saling sêtotoa, lêm do sadêi coa saling akur dê kideknê coa didik dê awit ribut sêsamonê. ",descriptive
955,"Amên itê kêmsok jano bae dê bakêa gacang usak amên nam mêak dau igê, kêkiro bae amên nam kênsok utuk dêbat jano duai kilai muk. Amên utuk juadêak mungkin dau dê utuk kêkêdau bilai ngen ade kulo nam taên sapêi bêbulên, tapi amên utuk lapên do o coa nam an igê, makonê kênsokba sêsuoi ngen kedau tun rencano itê lok muk. Ade pao tun kêrno lapên o gi dau si peker sayang amên lok mu ang, trus si manês igai supayo gi nam muk, dê barêak yo ngen coa sadar si muloi mênêa bakêa jijai penyakit nak awok dê muk, dê baiknê amên lapên khususnê kêkêmu dê mudêak usak jani iai do o amên bi kêmon nu angba mêak kêrno dau jijai sayang lok mu ang, amên bi jijai penyakit bakêa lêbiak lai rugainê.",persuasive
248,"Bingung ngen asai sedih pas coa têmau barang dê nyêp, bulên san igê yo flash disk ku nyêp. Coa jijai masalah ngen barangnê tapi dê mênêa uku bingung o kêrno isai dê ade nak flash disk o. Dau data dê pêting dê utuk bahan laporan ku tip bilai, asai dê coa tau kêmasai kêrno flash disk mêak sapêi tun luyên têmau, data o têrmasuk data rêsio Perusahaan. Uku bi mêsoa nak kutê ruangan dê ade nak umêak kuni bilik sapêi moi bêrno muko tapi coa ku têmau. Pas bi payêak mêsoa ndingku agok litok uku istiraha nak kêrsai sofa muko tv, coa sêngajo tangênku mêgong ade barang dê nyêpit nak biding sofa ruponê flash disk dê uku bi kuni nano mêsoa, snang nyên asainê têmau igai flash diskku.",persuasive
63,"Dau mêmêcêm usaho kêkêmuk misalnê usaho cetring. Catering adeba istilah usaho umum dê mlayan pêsên kêkêmuk dê gacang mêsên, dau kêkêmuk ngen menem dê galok tun mêsên utuk instansi jano pesta. Usaho catering uyo bi dau nak ipê-ipê kêrno kêkêmuk kususnê utuk pesta biasonê lok kêten baês, maksud kuni catering adeba utuk dapêt utung kuni jasa layanan ngen tujuannê mênêa tun dê mêsên puês ngen kebutuhan dê gacang sêmdio. Ade kêkêdau mêcêm catering acara dê tun makêi, catering prasmanan, catering mêi kutak, catering kator jno umêak, utuk acara nikêak ngen ade kulo catering acara pribadi. Utk usaho catering yo memang padek masalahnê utuk uyo dau tun dê perlu.",descriptive
946,"Bêl o nak iding pnan keme tingêa do o sêati pêmritêak mênêa pnan kêmopoa pêgas, mon pêgas nak ipê-ipê kêrno pnan keme o bi dau umêak makonê utuk pnan mu ang pêgas yo kêkêlok tun bae. Amên khususnê nak umêak keme do o uku mêrsih tip pêlbêak kêrno uku kêmbiak coa galok amên ade mon kuni pêgas didik, amên sêmnok didik mon pêgas ipê igai ade dê bi usuknê do o kêmbiak jijik ngen asai lok mutêaknê. Do igai kuni pêgas o dau kulo bakêa jijai pênyakit utuk tê dê paok di, makonê utuk kebersihan o perlu itê jêmago mêak sapêi itê sakit kêrno o. Bi dau tun sakit kêrno pênyakit kuni pêgas yo, kêrno amên dau pêgas dê tênupuk ngen ja ang nuang do o jijai pnan bêsa ang bnatang-bnatang dê dau min penyakit.",narrative
209,"Pengumuman masuk perguruan tinggi negeri bi nukok, snangnê asai dê ndingku kêrno ade gen ku nak jurusan dê uku kêmlok. Waktau o kulo uku sujud syukur kêrno jano dê uku mênêu ayok masuk perguruan tinggi negeri do o agok bênêk. Uku bêlajêa kuni pueng sapêi pêlbêak ngen kêmuang waktau utuk main. Pêrnêak uku bêlajêa kuni jam sembialan pueng sapêi jam têlau pueng ade kêkêdau bilai ngen uku kulo matur ca o utuk jêmalang matai pelajaran dê uku kuang nam supayo daapêt asea dê baês, ngen waktau pengumuman masuk perguruan tinggi negeri uku lulus, kucai utamonê adeba usaho matur cao ngen dê niên trus sêmyap soal-soal dê payêak supayo nam misai ngen butung kêrno duo tê.",persuasive
806,"Coa didik tun dê galok têtibo panik amên dapêt hal jano masalah, dio sêbênêanê nam bae itê kêmu ang jano mêlnyêp utuk galok mêding asai o. Spasuakku gennê Nabhan si yo mêak nyên ade hal didik ngen si bi pasêt si panik oba, uku tingêt waktau si nadêak kuwat sêkulahnê madêak si mok gitar kuwatnê belek kuni sêkulah, do o si langsung magêa uku ngen kêten papêa agok têmês, si cêmrito kutê ngen uku awêi ipê kuwatnê o nam têmuduk si mok gitar o. Sêpasuakku o tun tuainê nak sadêi kêrno uku tingêa nak Lampung, si kulo sênkulah tiknê nak Lampung jijai ade jêjano si madêaknê ngen tun tuaiku jano nge uku. Sapêi si madêak masalah gitar yo nano, amên kuwatnê gimasiak têmuduak si, si bakêa selek lok moi sêkulah ngen si bakêa coa sêkulah, uku madêak cênrito bae jêjêlasnê kilaêak ngen kuwatnu o ngen ko madêak amên ko coa mok gitarnê, jibêak puce do o ko coa sêkulah nadêakku.",narrative
73,"Sêkêa adeba dê do alat dê cet nakêi utuk ngêsok, tai sêkêa o dewek adeba utuk lepek sêmisit  ngen cêmcong rêrêpêak dê biasonê nêa tun kuni kiyêu tapi ade kulo dê kuni plastik. Dau tun sêbênêanê miliak sêkêa kuni bahan kiyêu, coa si coa ade sebab sêkêa kuni kiyêu jijai pavorit kêrno sêkêa kiyêu nam jêmago matai pisêu têp tajêm ngen betuknê dê kukuak mênêa coa mudêak kêsia waktau nakêi utuk mênyisit jano mênyêcong. Luyên kuni o sêkêa kiyêu mudêak mêrsihnê ngen go nê kulo mudêak. Kiyêu dê gênuno utuk mênêa sêkêa yo biasonê kiyêu dê padek ngen coa mudêak pêcuak.",descriptive
350,"Têtiko memang itê harus kêmu ang ego tê, awêi dê pêrnêak têjijai ngen uku waktau uku pêi têmat SMP.Waktau o inokku mêluak uku masuk nak STM ukunê lok masuk SMA tapi atêiku coa lok masuk STM tapi coa binai têmulok, jijai si su ang alau moi ndaftar uku nak STM pas kulo si kenal ngen kepalo sêkulahnê. Kêrno coa kuni atêi yoba makonê uku sêkulah awêi lok awêi coanê, kuni umêak uku brakat tapi sapêi nak sêkulah uku ngen kêkuwat lalu gabok moi ipê bae, uku nak sêkulah ja ang masuk sapêi tun tuaiku nangea moi sêkulah utuk madêak masalahku. Uku kêno pêngiak inokku pas nak dasêi, uku diêm bae coa binai miling. Trus inokku madêak tersêrêak ko lok sêkulah jano coa, waktau o uku ati sadar amên uku bi mênêa inokku kêciwo. Taun mukonê uku mulang masuk SMA kuni kelas satu igai, utuk têmutup asai kêciwo inokku uku bêbênêa bêlajêa aseanê uku kuni kelas satu sapêi têmat Alhamdulillah dapêt peringkat do jano duai trus.",narrative
421,"Amên itê bi mlajêa isai Al Quran, nak lêm o dau cêrito dê niênnê utuk tê idup nak dênio sapêi akherat. Surah Al Kautsar ade têlau ayat, kuni tainê kêkiro mêluak itê dau bêsyukur kêrno bi dau itê dapêt nikmat dê Allah SWT mêlêi ngen itê. Itênê bae têtiko dau dê ku ang jano coa tingêt utuk mokasiak ngen bêsyukur magêa Allah SWT, surah Al Kautsar yo adeba surah kê sotos dêlapên ade têlau ayat  tu un nak Mêkêak, surah yo kulo dê paling pênok nak lêm Al Quran. Surah Al Kautsar yo têmunjuk  amên Allah SWT mêlêi dau nukmat ngen Rasulullah shallallahu’alaihi wasallam antaronê anok keturunan dê dau ngen bi sêmyap kulo danêu Al Kautsar utuk nê nak sergo sudo yo.",narrative
449,"Khotah dêbat yo utuk nam itê mênung têgoa bi sapêi ipê itê berbakti ngen keduai tun tuai tê khususnê ngen inok tê. Itê ade nak dênio yo coa itê nam milok adeba perjuangan dê lai kuni inok. Nak lêm Al Quran Allah SWT gêmamar lêm surah Luqman ayat pat belas “ Dan kami perintahkan kepada manusia ( agar berbuat baik ) dengan kadua orang tuanya, ibunya telah mengandung dalam keadaan lemah yang bertambah-tambah dan menyapihnya dalam usia dua tahun. Bersyukurlah kepadaKu dan kepada kedua orang tuamu hanya kepada kembalimu”. Inok kêmbiak mulia kedudukannê ngen lêbiak berhargo kuni berlian, nak lêm lêkat derajadnê o cito inok ngen itê coa ade ujung. Kedudukan inok kêmbiak lêkatnê ngen hormat ngen si do o bukti keimanan tê ngen kulo tando kemuliaan tê, jijai kêlviba waktau utk nam bakti ngen inok ngen jênijai ba utamo utuk dapêt ridhoNê.",persuasive
607,"Waktau belek mdasêi pêlbêak prêpuanku awêinê using bae, coa ku namên jano. Uku têmnai coa kulo si lok madêak, sinê cuma diêm bae. Sudo mênai uku kêluwêa igai kêrno cao taên nak dasêi kêmliak tun dasêi barêak o, tênai coa mnyimêt ngen coa kulo lok madêak jano masalahnê. Kêkiro jam dêpuluak kêlmên uku belek, si gimasiak coa lok madêak jijai uku sêrbo salêak trus uku moi bilik maksud lok tidua, tapi tênaênnê mêak tidua kilêak nadêaknê, uku têmnai ade jano gêntai kten using bae ceritoba nadêakku, amên coa lok cêrito uku lok tidua bi stêkuk i o uku madêak ngen si, tapi si cuma diêm bae coa mênyimêt kecekku. Smudonê têningêaku tidua.",descriptive
738,"Trauma ngen sabên dê tun mêding coa itê nam mukua kuni kêjijai dê pêrnêak si mêding, tapi awêi ipê tun o nam madêp kêjijai o, tainê amên ade tun duai dê madêp kêjijai dê srai tapi dêdo bae dê mêding trauma kêrno kêmasai dê nding kuni tun dê madêp kêjijai o nam coa srai. Makonê gejala dê timoa kulo nam lêluyên, muloi kuni gejala fisik sapêi gêjala psikologis. Umumnê mêding trauma o adeba biaso, awêi tênulis nak hellosehat.com ade kêkêdau awêi emosional ngen mêding sedih, tamêak waspada ngen kêkêdau hal dê têjijai nak klilingnê, payêak cao fisik, stres ngen sabên lok lêlalau kêrno sabên bakêa têjijai ngen awoknê.",argumentative
130,"Waktau moi Jawai tepatnê nak Purwokerto uku ngen keluargo rencano lok dêmingau nak di, jijai keme mêsoa hotel dê mnurut keme dê baês tapi go nê agok mudêak. Ade kêkêdau hotel dê keme dapêt tapi ade do hotel dê bakêa jijai tujau keme. Keme têmujau hotel Java  Heritage nak Karangkobar, Sokanegara Purwokerto Timur. Fasilitas nak hotel yo bi cukup ba, dapêt mukmêi pueng gratis, pnannê kulo pulu rami jijai amên lok moi ipê-ipê mudêak ngen coa si uak kulo, keme nak di mok têlau malêm bae kêrno keme kulo lok moi Purbalingga, jijai keme magiak waktau supayo lêm kêkêdau bilai keme bi belek igai moi Lampung. Nak hotel yo padek tapi ade didik ba dê ku ang nê kênliakku utuk kêbêrsihannê gi agok ku ang, mungkin kulo ku ang tênago nak bidang yo.",narrative
516,"Amên kuni Kulau ade kulo ta ai gennê ta ai Tabot, ta ai yo masuk kulo lêm ta ai tradisional Kulau, adenê ta ai yo inspirasinê kuni cerito kepahlawanan nge hebatnê Husein Bin Ali Abi Thalib kêpau kuni Nêbai Muhammad SAW. Lêm ta ai tabot yo cemrito Husein Bin Ali Abi Thalib waktau perang nak Padang Karbala Irak mêlawên Ubaidillah Bin Zaid. Cerito yo ade nak lêm sejarah asal ta ai tabot dê ade nak Propinsi Bengkulu. Jijai ta ai tabot yo nade nak Kulau tip taun do o waktau tip tangêa satu sapêi dêpuluak Muharram jano bulên pertamo nak lêm almanak Islam jano Hijriah têpat ngen mêningêanê Husein Bin Ali Abi Thalib.",argumentative
335,"Prangai tun dê bi lai coa gi timoa i o bae, dau kulo kuni trauma waktau gi titik. Mbaco nak PsychCentral, trauma waktau gi titik o adeba istilah dê dau tun namên do o kuni pengalaman dê mênêa sedih jano dê mênêa sabên dê pêrnêak nding waktau gi titik. Pengalamanku waktau gi titik ngen dê mênêa uku trama sapêi uyo adenê kejadian pas uku jênalang kuyuk. Sabên nyên asainê, do o sapêi mênêa uku mêlilai kêrno sabênnê. Pengalaman kuni titik yo têkêmin sapêi ba uku lai, asai sabên dê kêmbiak sabênnê amên têmau kuyuk nak dalên dio dê mênêa uku ade asai sabên, kêmtêa ngen jatung asai lok cucianê, têmeteng, asai coa ade dayo. Lêm kondisi barêak yo uku mêding mgangau nyên makonê uku milok amên ade kuyuk.",argumentative
637,"Amên itê têmi uk olah raga dê ade nak pekeran tê do mêmêcêm, muloi kuni main bal, main tennis, main badminton ngen dê luyênnê. Têtiko itê coa têpeker amên jano bae kêgiatan dê itê manêu ngen nam gêmrok kutê awok do oba bi têmasuk olah raga, awêi itê mêrsih umêak jano glung umaêk do o ngen coa sadar itê bi manêu gennê olah raga. Utuk dê bi têtuai kanêuba kegiatan jano bae dê pêtingnê nam gêmrok awok ipê igai nam sapêi têmeteng, kêsoaba kuni dasêi kegiatan jano dê itê nam, tapi mêak makso dê bêbênêk igê, nêsoa dê lêlêngan bae awêi nyupau  mêrsih kaco, jano mukut glung umêak do o bi jijaiba utuk nam gêmrok awok. ",descriptive
582,"Memang kutê o harus ade runingnê ipê igai masalah antri, têtiko itê bi an bêlmot coa tê namên ade dê dêmutê mok gilia tê. Dêniênnê kêrjo bêlmot o ca ade dê baiknê, ipê igai itê coa dau waktau utuk o, tapi kêrno aturan harus antri paksoba itê milêm aturan o, waktau antri nak SPBU uku bi dutê coa an ade dê mitas uku, kêrno mungkin si mêding si bi jago nak di jijai kêkêloknê bae, waktau o uku kisai minyok motor antri o agok panjang bi ade abiak paok si têngêak jam uku nak di milêm antri, pas ade dê mitas o uku jijai emosi, uku tu un madêak mêluak monor milêm antri mêak sêkloknu bae dio tun dau masalahnê nadêakku, si tu un tulên awêi preman lainê coa têmimo nadêakku, si mêgong tangênku waktau o cigaiku mot lajau uku têminjau dagaunê si us uku lok magas igai tun dau mêgong uku. Uku madêak ngen si amên coa snang mot uku nak ipê bae, tun dau nak di mbela uku kutê, tapi uku coa sabên lok nak ipê bae.",descriptive
758,"Nak bilai libur dau nyên tun dê miliak laut adeba tujuannê, tapi têp jêmago anok titik amên mêlwên nak laut. Kêrno tênêm nak laut o lêbiak bahayo nêbaning tênêm nak kulam renang, penjelasan kuni dokter Boy Abidi, Sp.OG nak lêm program dokter OZ Trans TV jêmlas amên tun tênêm nak laut o lêbiak bahayo kêrno amên tênêm nak laut biyoa laut masuk moi paru-paru nam musak jaringan ngen sistem nak lêmnê. Hal yo kênuwêt analisa kuni Tom Griffiths Presiden Aquatic Savety Research Group, jêmlas amên tênêm nak laut nam têjijai cuma duai menit makonê perlu min alat pelapung utuk milok tênêm ngen pnan dê têbukok o lêbiak bahayo kuni kulam renang, kêrno kondisi glung o awêi umok, arus, ku jêniaknê biyoa ngen dê luyênnê. Makonê têp têatêi amên lok mêlwên nak laut jano kulam renang.",argumentative
780,"Coa didik tun sukses kêrno si sadar ngen duso-duso dê pêrnêak si mênêa maso bêl o, Kêrno si bi sadar o ba makonê dapêt berkah kini Allah SWT, utuk itê dê gimasiak mênêa duso tip mênit, tip bilai yo gacangba utuk nam minoi apun kêrno bi dau mênêa duso o ngen janjai cigai lok mênêa duso igai. Khususnê dê itê gi masiak ade tun tuai, kênêaba tun tuai tê snang, jano dê kêkro si lok itê usahoba utuk nam mêlêi ngen nam made. Coa ja ang itê kêmliak dau tun ajua kêrjonê, ajua usahonê ngen dê luyênnê o kêrno si coa lok namên ngen coa lok paok ngen tun tauinê. Ade kulo awêi itê kvmliak nak brita anok mpek inoknê masuk sel, dio bi têlumo igê durhakonê, si coa meker amên inoknê coa si nak dênio yo janokah si bakêa ade, amên tun tuainê coa smido si kuni titik janokah si nam lai i o bae dio têtiko harus itê meker.",persuasive
915,"Pêrnêak keme waktau gi SMA cêmubo utuk namên awêi ipê kêdau acun nikotin nak dêpun rokok, keme mujai ade duai mêcêm rokok dê ade filternê ngen dê coa. Keme mênêa do o waktau praktek pelajaran fisika nak sêkulah. Jijai waktau keme mujai o keme lok namên ipê kêdau nikotin dê tun brokok o mesep tip bilai, sudo o gen de nding utuk tun dê biaso bêrokok o trus jano dê bakêa mênêa kidek utuk kesehatannê. Pas bi sudo keme cêmubo do o makêi alat gês kaco ngen nisai kapês nak lêmnê sudo o nidup rokok trus nêpek duai slang nak ujung kaco dê utuk rokoknê agok pnok slangnê sedangkan dê slang donê agok panjang sapêi moi butut kaco, bi sudo keme mtes ade abiak duai pun rokok nak di kten ipê kêdau acun nikotin utuk duai pun rokok o, tingêa itê mitung bae amên dêbilai tun do nam mabis sapêi dêbukus.",persuasive
1078,"Ade itê têmi uk tun madêak mêak mêmiliak kuwat, tapi utukku luyên kuwat o harus itê miliak kêrno coa kutê kuwat tê bakêa têmimo itê amên itê gidong têkbêak. Amên uku bi nam uku kêmliak kêkuwat kutênê, dê dipê kuwat nyên dê dipê kuwat dê waktau itê gidong saro. Nak yo makonê utukku khususnê uku mêstai miliak kuwat. Amên itê gidong snang do o coa têkitung kuwat tê pas waktau itê saro do o itê nam kêmliak api dê nêniên kuwat tê, dê awit têmnai kabar, awit magêa itê ngen têtiko têmulung itê pas itê gidong perlu. Pengalamanku jibêak gi kuwat bi kêdau taun itê kênal dê kuwat kuni titik bae uku namên ipê dê bêbênêa kuwat, makonê utuk kuwat o uku piliak tun.",argumentative
511,"Kulau khususn Jang jano Rejang Lebong ade ta ai gennê ta ai Kêjai. Uku ja ang kmliak na ai Kejai yo kêrno uku kuni titik sapêi tua diêm nak ratau belek moi sadêo dêdêbat bae. Ta ai kêjai yo biaso nakêi amên ade acara nikêak tun-tun kayo kêrno biaya utuk blêlai cukup la ang. Ta ai kêjai amên nadêak tun Lebong jano kêjêi nadêak tun Cu up dia bi ade kuni mêna o. Pêrnêak waktau uku belek msadêi bêl o ade dêbat uku kêmliak acara ta ai kêjai yo, itê ja ang kêmliak kêrno uyo bi ja ang tun dê amên ulêak o makêi acara yo. Amên itê lok kêmliak acara kêjai yo itê harus namên kilêak ade informasi tun dê lok ulêak blêlai jano ade acara dê memang makêi ta ai kêjai yo.",narrative
1033,"Amên itê mutêa waktau moi blakang itê kêmnang igai awêi ipê pahlawan-pahlawan mbebas bangso yo kuni penjajah dalêak ngen nyabai harus jijai korban utuk nam dapêt merdeka, mako bi pantasba itê dêmuo utuk pahlawan Indonesia dapêt dê têbaik nak sisi Allah SWT, amên coa perjuangan têbo o mungkin itê coa nam awêi barêak uyo. Tapi nak luyên crito ade tun dê têgen inok dê jijai pahlawan nak lêm idup tê. Nak lêm smangat pahlawan dê donê dê berjuang utuk tê kuni titik sapêi itê lai. Bêl o mungkin itê coa namên awêi ipê asainê jijai inok, dê knamên tê mnutut ngen protes inok dê disiplin, uyo baru itê sadar gen padêak kêhebatnê perjuangan ngen pengorbanan inok utuk mêlêi dê baik utuk anok-anoknê. Asainê pas amên inok jênijai pahlawan dê jmijai bangso dê mênêa anok-anoknê jijai manusio dê bguno utuk nusa bangso.",argumentative
451,"Iduladha amên keme madêak Rayo Ajai, nak bilai yo keme ja ang belek msadêi. Uku biasonê jijai panitia qurban nak masjid iding umêak keme, amên awêi galok nak pnan keme dau tun qurban jijai panitia o sapêi botos tun. Kuwatku biasonê si jijai tukang motongnê, uku cuma têmulung ayok motong ngen bi sudo notong. Biasonê utuk acara yo keme makêi ade tanêak tun di dê kosong, jijai nak muloi kuni pnan mpek qurban dê lok notong sapêi sudo acara magiak kutê daging qurban. Pnan o kuangnê didik agok uak kuni biyoa jijai utuk biyao ngêpuk keme harus sêmlang kuni umêak tun dê paok kuni di, nak lêm acara yo kutê keeme dapêt tugas mêmasing, jijai kutê nak panêu awêi kênloknê.",narrative
679,"Amên itê lok mok kak baiknê mêmang main game yo nam têmaêak pengetahuan tê, ipê igai game o memang itê snang. Awêi uku utuk main game yo ade waktau-waktaunê amên gidong nak dasêi, coa kulo tip uku nak umêak uku pogoa main game, dê niênnê utuk têmnang otok dê bêbilai itê sibuk ngen kêrjo, amên coa mto moi luwêa nak umêak bi pasêtba uku makêi main game. Dê padeknê igai amên itê nam main game spok ngen anok tê, nak di kulo itê nam samo têm ang dê dipê dê harusnê jijai pengalaman dê dipê kulo dê têmamêak pengetahuan utuk anok.",expository
448,"Cigai têkitung hikmah kuni ayat-ayat dê ade nak lêm Al Quran dê jêmlas masalah Islam jijai agamo dê Rohmah. Allah SWT mêlêi rahmatNê ngen agamo Islam dê pênuak ngen kasih sayang. Khotbah yo makêt Islam adeba agamo kasih sayang. Coa ade do pêritêak nak lêm Islam dê mbênêk manusio utuk nanêu, walau lêm kondisi jano bae pêritêak nam manêu do o jijai bêtuk lêngan nak lêm manêu agamo. Allah SWT pêsvn ngen hambaNê nak lêm firman Al Quran surah AL-Balad/90 ayat 17 utk nam saling sayang. Nêbai Muhammad SAW kulo mingêt supayo itê slalu têmbêa kasih sayang coa si cuma ngen manusio bae tapi ngen kutê makhluk idup. Wujud nyato nak lêm kasih sayang o adeba silahturahmi, istilah silahturahmi o ade duai kato silatu ngen rahin dê tainê dau dê ade hungannê ngen kasih sayang. ",persuasive
502,"Uku lai nak daerah Lampung jijai didik dau uku namên cao adat dê ade nak Lampung. Awêi alat musik nak Lampung kulo ade alat musik tradisional dê biaso nakêi pas amên ade acara adat. Dau mêcêm alat musik tradisional nak Lampung yo awêi gamola,serdam,kompang jano khadap ngen gambus. Tip sukau jano têtuai adat Lampung nak di ade alat musik tradisional Lampung yo, dio biasonê kênluwêa amên ade acara adat awêi ade dê nikêak, mok gêlar ngen dê luyênnê. Acara nikêak nak Lampung amên dê blêlai gennê begawi, acara yo biasonê sapêi tujuak bilai tujuak malêm, kutê tun dê nak sadêi o milêm nak acara o tuai uai. Jijai utuk alat musik tradisional yo bi pasêtba têpakêi ngut sudo acara.",narrative
725,"Utuk zaman uyo gesea kutê bi sêrbo maderen ngen adenê kemajuan tehnologi, itê dê gi nam mêding lêm tehnologi yo kulo harus nam mok sisi positif ngen nam têmotoa cao zaman uyo. Amên itê dê manêu usaho swasta dio dau kesempatan utuk tê nam mok manfaat kuni tehnologi moderen yo, coa didik uyo tun nam sukses ngen gêmuno tehnologi yo. Dau kulo dê nam itê makêi awêi aplikasi dê dmukung usaho tê, itê cukup makêi hand phone bae itê bi nam manêu usaho dê itê têmuan. Awêi dau kêkuwatku dê bi manêu usahonê makêi jaso online, amên kênliakku têbo bi maju kuni waktau sêati si makêi jano gêmuno tehnologi uyo, jijai utuk tê dê ati gmuno cuboba utuk dapêt manfaat kuni tehnologi yo.",persuasive
62,"Ade dau profesi mungkin tun ku ang namên, misalnê juru ngêsok, juru ngêsok adeba tun dê sêmyap kêkêmuk utuk nêmuk. Juru ngêsok luyên kuni utuk sêmdio kêkêmuk si kulo mênêa resep kêkêmuk, têmtau jano dê lok kênsok ngen kêdau rêpêaknê supayo kêkêmuk o padek asai ngen kêten baês. Juru ngêsok têmuan keahlian dapêt kuni pendidikan ngen pelatihan. Nak pandidikan ngen latihan yo nêlêi dasar-dasar ngen tehnik ngêsok supayo jijai juru ngêsok dê profesional. Kerjo jijai juru ngêsok coa miliak slawêi jano sêmanêi buliak kutê ade kesempatan de srai. Pnan kerjo juru ngêsok yo nak dopoa, umêak makan, hotel, kêpêa ngen ade kulo nak kem-kem.",descriptive
7,"Cimol adeba kêkêmuk has  kuni daerah Bandung Jawa Barat, nêa pakêi gelpung sagau ngen gendum nebentuk bulêt sudo o gênureng sapêi ga ing asainê gurih ngen agok mlunyut. Maroba itê mênêa cimol utuk kêkêmuk nak umêak, pertamo nunok gêlpung sagau,gêndum,bawang putiak dê bi alus, silai ngên biyoa gêlgok. Nulêk rato nêmot sapêi sêngok sudo o nulek sapêi jijai do, nasuk dawên bawang dê bi snisit, nebentuk bêbulêt ndêm nak minyok sêngok sudo o gnureng sapêi ngapung, sudo o nakêt tingêa mpek nak pingan nê on ngen cabe bubuk gidong pêpanês. Amên bi siap dê padek nê nêmuk gidong agok panês, amên bi sêngok si  biasonê agok têlo.",expository
1136,"Kato sosial kuni sosialismê tainê masalah kemasyarakatan srai tainê kebersamoan ngen gotong royong. Mnurutku ideologi sosialisme yo adeba pandangan idup masyarakat dê lok sêjahtera ngen makmur nak lêm nêgrai. Utuk nam mbêntuk do o kutê harus ade asai kebersamoan mako têjijai mrato nak lêm kehidupan bangso ngen negaro. Tujuan sosialisme o dewek adeba mrato ngen mênêa masyarakat o ngen coa si dê tminês, sêsuoi ngen teori sosialis dê madêak amên prêngoi manusio dê daunê pêngaruh ngen lingkungan sosial dê patokan ngen adat istiadat, nilai-nilai manusio, ngen sipêt budayo. Makonê nak lêm mênêa masyarakat dê sejahtera do o nêa ngen ade hok bêsamo.",narrative
80,"Waktau libur uku ngen keluargo cubo mêto moi kêbun buak nak pnan keme, nak di ade dê khusus buak lemeu mis, buak apel, buak diyên ade igai buak jamau kristal jenis jamau têlung dê ijatnê didik. Keme moi pnan dê lemeu kutê, jijai nak di o ca o nê itê masên nak luwêa be nak lêm itê nam mok trus nêmuk kêdau baê itê têkêmuk, jijai coa nam min kêliwêa amên lok min itê nam têmukua nak dalên itê belek. Amên nak itunganku coa si rugai dê têmuan kêbun o soalnê tiket masuk dikup tun dewasa o lêmo bêlas ribau, amên titik dêpuluak ribau. Uyo itê mitung go lemeu amên itê têmukua nak pasar jano toko buak dêkilo duai puluaak lêmo ribau,amên itê mini paling kuwêt itê muk yêngêak kilo do o bi dau, ipê igai titik aling grot, mabis têlau soa do o bi sêgêak da.",narrative
1139,"Lahernê sosialisme do o ngen tando tamêak daunê kapitalisme nak Eropa akhir abad dêlapên belas. Dê dmukung faham sosialisme yo mnilai sistem ekonomi yo cuma mêlêi utung utuk tun dê ade modal makonê nam makso buruh utuk kêrjo. Timoanê sosialisme yo kêrno golongan dê ade modal idup mewah utuk buruh cuma dapêt upêak dê muêak makonê tamêak dau tun peset. Tokoh dê mênêa ide sosialisme adeba Thomas More si têmulis nak bukau dê judulnê Utopia dê têm ang masalah nêgrai impian. Dio ciri nêgrai dê makêi faham sosialisme kuaso dê pêtingnê kuaso ngen kepentingan negara dutê, kepentingan negara do o lêbiak pêting kuni kepentingan wargo nak nêgrai o, kepentingan ngen kebebasan wargo nalêak ngen kepentingan negara, kehidupan agamo cên êi kuni negara makonê wargo bebas miliak agamo.",expository
684,"Lêm zaman moderen uyo ponsel jano handphone o bi jijai barang dê wajib itê têmuan, muloi kuni titik dê gi sêkulsh SD sapêi tun têtuai têmuan gennê ponsel. Utuk jênis ponsel yo ade mêmêcêm, muloi kuni dê biaso sapêi gennê android, amên utuk android do o bi lêbiak maderen kuni dê ponsel biaso, ngen android yo itê nam makêi kêkêdau aplikasi dê itê lok gmuno, tapi itê lok têatêi kulo kêrno uyo dau tun manêu penipuan liwêt android yo. Dau kulo kêjadian tun têpike ngen gêmuno aplikasi nak android yo, makonê itê tamêak têatêi utuk gêmunonê, mêak gacang pêcayo ngen mêak mudêak mêlêi identitas tê ngen tun dê itê pêi kênal ipê igai itê kênalnê liwêt aplikasi dê ade nak android dê itê nam download têngen klok tê. ",expository
749,"Sabên kêrno gênmêak jano bully utuk perkembangan anok, bakêa mênêa kide utuk anok. Do o bakêa trus si mêding ngut si lai amên coa nam mubêak gêgacang mako korban bully o nam bae si bakêa mênêa kulo ngen tun luyên. Makonê perlu itê gacang nam mubêak pekeran o kuni tun tuai, guau ngen tenago profesional. Mbaco kuni Direktorat SMP Kemendikbur Ristek adeba majêa amên tun tamêak omor bakêa dau kwat ngen coa stok magêa lingkungan o bae, tun tuai ngen guau têmulung makêt bakat anok ngen têmanêm hal positif nak lêm manêu idup, majêa nam semlen awok dewek sapêi nam mênêa kwalitas awok dê kuwêt, najêa cao nam saling hormat, têmêak atêi ngen têmimo amên tip tun o coa srai.",expository
1043,"Api itê dê coa kênal ngen almarhum H.M.Soeharto, si jijai Presiden Indonesia paling an dê ade ngut sapêi uyo. Utuk nak luwêa nêgrai kulo dau tun sabên ngen Indonesia waktau o terutamo nak kawasan Asia, jak si jijai Presiden dê ndingku waktau o rakyat Indonesia bi cukup sejahtera têrutamo pêtani dê ade nak sadêi-sadêi, nêgrai tê aman buktinê lok tê belek têngêak malêm kulo itê coa ngêding sabên, beda ngen zaman yo abis maghrib bae itê bi ragau utuk kêluwêa umêak min kendaraan utamonê motor. Mnurutku utuk H.M.Soeharto o pasba amên si jênijai do pahlawan nasional nak Indonêsia, pasêtba ade dê tujua ngen ade dê coa tujau do o biaso, tapi amên itê lok mingêt jasonê mnurutku si o pahlawan.",argumentative
1057,"Awêi ade kuwatku si amên itê mitung ati brapo an idup umêak tanggo, anoknê bae gi têtitik, tapi kêrno coa ade dê lok mngalêak makonê gesea tip bilai do o bribut. Itê dê jijai têtanggonê bi jêmau utuk mêrwoi tun daui kramin o, amên si bribut uku dê paok di bi pasêtba têgangau, têngen ade waktau si gidong ngênguta ngen uku awit uku madêak mêak galok bribut umêak tanggoba amên galok bribut do o jêrkai bakêa uak nadêakku do igai selek kulo ngen têtanggo amên tip bilai têmi uk bribut. Ade tikonê si bribut nak dasêi do o sapêi kêluwêa umêak, do o saang jalang nak dalên trus sapêi dau tun tmoton, têtiko nekerku jano coa ade asai selek amên bribut ngen prêpuan kênliak tun. ",descriptive
999,"Uyo dau itê kêmliak tun galok mok dê iso si hoknê, têtiko itê dê selek puce ulêaknê, misalnê maling nak supermarket do o dau ba mêmêi bi agok tuai. Ngen makêi jilbab masuk supermarket têtiko sapêi tun duai jano têlau, sapêi lêm o si mok jano bae ngen munyin nak lêm jilbabnê, model yo kan bakêa sêmelek tun Islam dê sêlawêi umumnê makêi jilbab, uku amên têmau pas takêp uku ade nak di mungkin uku mpas jilbabnê, kêrno si coa mêgo dê nakêinê o ipê igai si makêi jilbab o cuma utuk têmutup jano dê si mok. Itê têtiko slen kulo kêmliaknê mungkinba si o tun saro jano tun peset, tapi amên kêmliak tunnê do o rêrato tun dê gi masiak kuwêt utuk kêrjo, dê jêngik igai amên bi takêp do o si mêding asai coa salêak. Makonê utuk itê kulo lok têatêi mêak kêmliak kuni luwêanê utuk nam mnilai tun.",expository
843,"Amên utuk dê jagêa liwêt aplikasi jano jagêa cao online utuk dê gi bêbêlau do o lok têatêi nyên, mêak sapêi tun dê ade niat kidek nam mok peluang ngen itê. Mêak itê coa mcek kilêak utuk tun dê lok nukua ngen itê o, amên itê makêi aplikasi dê aman awêi dê bi dau tun makêi do o coa jijai masalah, amên itê cuma makêi aplikasi dê coa ade jaminan keamanannê dio bakêa bahayo utuk tê. Tapi buliak bae itê makêi dê ku ang aman o tapi itê harus mingêt utuk nam têatêi bae. Bi dau tun têpike ngen jagêa cao online yo, barang bi nêbo tapi tunnê coa masên do o kêrno coa ade perlindungan kuni aplikasi dê itê makêi o. Mnurutku harusnê kuni dê têmuan aplikasi do o têp ade jaminan utuk keamannê.",argumentative
1131,"Tai kuni liberalisme adeba do pandangan dê mêlêi utamo kebebasan individu. Alhamdulillah itê dê tingak nak nêgrai Republik Indonesia dê coa makêi faham liberalisme. Itê harus bêsyukur magêa Allah SWT amên Indonesia o ade dasar negara Pancasila, nak lêm Pancasila o matur kutê hukum dê bêlakau utuk idup bêrbangso. Nak lêm kebebasan liberalisme yo kêmlok kebebasan individu nak lêm bidang politik, ekonomi, lêmau pengetahuan, kebudayaan, agamo têmasuk kebebasan jijai wargo negara dê kutênê o coa cocok ngen kepribadian rakyat Indonesia. Alat utuk mcapêi tujuan idup lêm liberalisme o adeba hok individu dê nakau negara têmasuk hok utuk nam mnguaso kutê tun. Nêgrai dê makêi faham liberalisme awêi Amerika Serikat, Argentina, Brazil, Kuba ngen dau igai dê luyênnê.",narrative
12,"Kekemuk dê instan jano praktis o kêkêmuk dê nam midang lêbiak gacang waktaunê nam langsung nêmuk. Kêmbiak mudêak nê mêsoa kêkêmuk dê gacang muk, mênêa tun dau o rêrato galok mênêa kêkêmuk dê barêak yo, cocok kulo utuk tun dê sibuk. Dau umêak makan dê jumuoa kêkêmuk dê gacang kêmsok uyo bi dau nak ipê-ipê nak Indonesia. Kêkêmuk dê model yo ade kulo dê brupo kêkêmuk tradisional, awêi masakan Padang, nasi pecal, nasi soto,ngen dê luyên igai, ade kulo kêkêmuk kuni Barat dê bi dau tun namên awêi Kentucki Fried Chicken, Burger, Pizza Hut ngen luyênnê. Kelbiak kêkêmuk model yo cao si Cuma gacang midangnê tapi praktis kulo. ",descriptive
967,"Ade pengalamanku waktau gi bêbêlau kêrjo nak ekspedisi bêl o, uku waktau o dapêt tugas utuk mitung barang dê masuk lêm stom. Jijai kêrjoku kênek tu un utuk nam mcek barang dê bi masuk lêm stom. Kêrno mungkin uku smangat igê waktau o, ngen uku gi bêlau kulo, jijai nak lêm stom lai o uku mlupat kuni barang do moi barang luyên utuk mitung barang, têtibo sêrwêaku sêgit kuni kekea sapêi cakak, kêrno uku kulo sabên mêak bos mêngiak amên kêrjoku coa slêsêi ngen asai selek kêrno sêrwêa yo nano uku têmrus kêrjoku ngut sudo. Jijai utuk tmutup sementaro sêrwêa o uku meket ngen kait, walau uku mêding selek nyên tapi kêrjoku uku smudo, pas lok masuk kator sêmrêak laporan uku coa binai masuk kêrno selek, jijai uku mêlêi ngen kuwatku kunyau si dê sêmrêak milêm, coa an bosku kêluwêa si tawai kêmliak uku, uku tamêak selek trus si madêak be ayok belek mok kracok seragam, mên muloi makêi seragam nadêaknê. Uku madêak mokasiak ngen bos lêm o kulo uku gi masiak mêding selek nyên.",descriptive
1171,"Ade pao tun têmuan pêndapêt amên kuliah o pêting utuk maso moi mukonê, tapi coa didik kulo tun dê pêrnêak kuliah trus bêdan ngen dau alasan, tun dê kuliah cuma lok dapêt lêmau lêbiak, coa kuliah kulo itê nam dapêt lêmau. Mungkin nam itê madêak tun kuliah o lok dapêi ijazah, têmuan kênal dê lêbiak dau, ngen lêmau dê si lok mok sêsuoi ngen kêloknê. Coa si berartai tun coa kuliah o coa nam sukses, kuliah o cuma jijai alat jano sarana itê utuk cmapêi sukses, tapi dau kulo tun kayo nak dênio coa kuliah. Awêi dê mênêa facebook dê têgen Mark Zuckerberg ngen Bill Gate dê miliak kêluwêa kuni kuliah, si miliak pokus ngen bisnis. Jijai nam itê madêak amên kuliah o pêting nam kulo coa terlalu pêting.",descriptive
450,"Nak lêm Islam ade kêkêdau hari besar dê mudêak itê mingêtnê o adeba Idulfitri ngen Iduladha amên keme jang madêaknê  biali Rayo lai ngen Rayo Ajai. Keme khususnê uku amên ayok bilai Rayo lai o biasonê sêmyap utuk nam belek msadêi masalahnê uku gi têmuan inok dê ade nak sadêi ngen sêpasuka kulo gi dau nak di, do igai almarhum tiak keme kulo mêningêa nak sadêi amên nak sadêi keme biaso tradisinê amên sudo sêmyang Rayo trus belek mdasêi maaf memaafkan sudo o kutê lalau moi kubua baso kmênê cêmcêa kubua, nak di ba itê nam têmau kutê sêpasuak ngen têtanggo. Belek kuni kubua itê lajau moi umêak sêpasuak utuk silahturahmi amên gi ade waktau itê nam kulo moi magêa sêpasuak dê pnannê agok uak. Bilai kêduainê biasonê saling magêa têtanggo.",narrative
1189,"Bi dau nyên itê kêmliak tun dê mlangêa aturan hukum dê ade nak nêgrai tê Indonesia, Mêmêcêm hukuman dê si têmimo muloi kuni hukuman lêngan sapêi dê paling bênêk awêi hukuman matêi, moknê utuk itê dê ade anok tuk keponakan lok wêawit itê mêlêi nasehat mêak sapêi têjijai ngen keluargo tê. Amên sapêi têjijai do o cigai itê nam mênêanê, dê pasêtnê itê têpakso têmotoa proses hukum dê ade nak nêgrai tê, auba amên si kêno hukuman lêngan mungkin itê coa selek ngen renyeng igê, awêi ipê amên si dapêt hukuman dê bênêk yo nano sapêi dapêt hukuman matêi, coa si bae dê mnyêsal tapi itê dê jijai kêluargonê do o kêmbiak mnyêsal kulo. Kêrno yoba utuk itê harus cet mingêt nak lêm keluargo tê mêak sapêi berurusan ngen hukum.",persuasive
203,"Nak akhir SMA uku pêrnêak meker utuk kuliah nak perguruan tinggi negeri nak kota kembang Bandung. Dio nak perguruan tinggi favoritku bi an slamo sesi konsultasi, guru-guru kulo mêlêi respon dê positif amên uku nam masuk perguruan tinggi negeri o dê uku lok. Uku snang niên bi têbayang awêi ipê jijai anok kuliah nak kota o. Kegiatan ekstra kurikuler jano dê bakêa uku mok. Kêkuat dê lêluyên sapêi utuk karirku moi muko, uku mujua nyên kêrno ipê dê uku siniak nam dapêt. Pas pengumuman penerimoan mahasiswaa belau nak di ade genku ade nak jurusan dê uku miliak, kutê o coa lepas kuni usaho ngen duo kêduai tun tuai.",descriptive
238,"Snang nyên walau go hadiahnê coa sêbêrapo, asainê snang bae nam menang nak antaro tun dau dê mêbut hadiah tun dau dê milêm nak undian o. Memang uku tun dê mudvak jerkai, kerno coa si dê bat yo bae uku dapêt hadiah kuni undian. Pernêak bêl o uku dapêt hadiah kompor gas waktau uku milêm jalan sehat, ngen pêrnêak kulo uku jêmawab kuis liwêt telepon nak acara televisi, do igai pêrnêak dapêat kupon undian belanjo gratis nak Mall dê ade nak kota pnan uku tinggêa. Do o coa si kuni butung bae tapi adê dio ba jerkai kuni Tuhan Dê Maha Kuaso.",persuasive
664,"Jenis olah raga ekstrim luyên kuni olah raga dê biasonê. Olah raga yo dau bakêa bahayo ngen dau syarat utuk itê nam cêmubonê antaronê utuk tun dê têmuan kêbinai kêrno olah raga yo adeba dê dau resikonê, makonê utuk tun dê biaso olah raga yo harus dapêt pangawasan jano kêamanan dê nêniên supayo uak kuni bahayo. Ade kêkêdau olah raga ekstrim nak dênio awêi pertamo jun payung, olah raga jun payung yo jijai olah raga ekstrim kêrno mlupat kuni pêtbang kuni pnan dê lêkat, keduai kêmnek têbo, waktau kêmnek têbo o harus ade persiapan ngen harus kulo ade kêbinai dê kuwêt utuk nam manêu kuni kondisi têbo dê pasêt dau resiko, ketêalu arung jeram, olah raga yo nangêp ekstrim kêrno biyoa lai dê niliak o biyoa dê dê ês dio dau kulo dê bakêa jijai bahayo, kepat kêmnêk têbing, olah raga yo kulo nam nadêak ekstrim kêrno dê manêo harus tun dê pacok nyên ngen bi dau pengalaman ngen alat-alat kulo dê gênêp utuk kênek supayo nam milok bahayo.",expository
581,"Api bae pasêtba dê mêngiak amên gidong antri ade dê mitas ipê igai coa ade keceknê. Uku ade mêding waktau antri nak umêak sakit waktau mês inokku bubêt, waktau gi antri memangba ade nomor antri tapi waktau nomor dê nêgongku bi nêdêu uku coa brapo têmi uk, jijai dê kêdongku bi maju, padahal kingêtku keme dutê dê masuk kuni si gêntai si dutê. Uku magêa mêi o madêak coa si gilia nomorku gêntai ko nam dutê, si jêmawab madêak si harus gêgulut kêrno gi ade kêrjo dê harus si magêa igai, uku madêak ngen si amên masalah lok dutê itê kutê lok dutê kunyau gacang, tapi caonê mêak i o amên madêak kuni nano waktau nomor ati ndêu mungkin nambae uku mêluak dutê tapi uyo cao nam nadêakku. Smudonê tun umêak sakit madêak amên uku dutê sudo uku be baru gilianê.",narrative
112,"Indonesia  adeba negrai kepulauan dê dau lêbiak kuni tujuak belas ribau pulêu kuni Sabang sampêi Marauke. Tip pulêu nak Indonesia temuan pnan dê bêbaês ade kulo tun dê bi namên ade kulo tun dê ati namên, awêi nak pulêu nak Maluku, dau pnan bêbaês ati tun dau namên ade do pnan do baês nak pulêu Malauku dê tun ati dau namên, barêak Desa Saleh, nak pulêu Kelang Kabupaten Seram nak dê pê Propinsi Maluku. Daerah yo jênolok tun ngen seribau pulêu, amên lok moi daerah yo itê nam têmingiak kêpêk laut kerno si ade nak pulêu Kelang. Tetiko tun mlitas daerah yo gimasiak sabên kerno arusnê nam mênêa kêpêa kêlbau. ",descriptive
21,"Uyo nak pnan ku bi dau umêak makan dê sêmdio Teh tênoa, ade dê madêak Teh tarik, ade kulo dê madêak Teh jamu, amên kuni asal nê nak Padang do o si madêak Teh talua, jijai pas belek kêrjo pêlbêak uku majok kuwatku Willi singêak nak do umêak makan dê ade sêmdio Teh tenoa, ruponê kuwatku ati pêrnêak cêmubo, jijai padêak nê padek asai nê, si têmnai ngen uku awêi ipê ca o mênêa nê. Memang mênêa Teh tenoa o agok mudêak sudo ku meker, dê perlu itê sêmdio dê nyên nê tênoa, teh, biyoa panês, kremer  ngen gulo. Tenoa nê dê nakêi kuningnê bae knocok lêm glas tênamêak gulo, amên bi muloi kten busanê tingêa sniram ngen biyoa panês dê pêi gêlgok, tênamêak teh dê itê bi mênêa teh kêtêa sudo o tênamêak kremer, ade kulo dê galok tênamêak ngen bakêak uai, memang padek nyên mênêa itê tagiak.",narrative
344,"Jijai sarjana o adeba mipai kuni tun tuai kêrno pendidikan utuk nak Indonesia o gimasiak jijai prioritas utamo nak lêm itê mêsoa kêrjo, I o kulo ngen uku pas gi masuk nak kelas duai SMA tun tuai lok uku nam têmrus kuliah. Tapi waktau o uku gi mêding padeknê maso SMA o sapêi uku coa ade persiapan utuk bêlajêa supayo nam tênimo nak perguruan tinggi negeri. Pas uku bi têmat kuni SMA, ade penerimaan utuk masuk PTN uku ndaftar trus utuk misai soalnê asal bae kêrno memang coa nyên nam misai, mjiaji aseanê coa nam lulus masuk PTN. Sedih bi pasêtba, tapi uku sadar gagal masuk o kêrno salêakku dewek, sudo o uku cubo têmamêak sêmangatku kuni gagal o. Mnurut Bill Gates kêgagalan o adeba guau dê baik ngen coa perlu itê sêmsal, itê harus nam bêlajêa kuni kêgagalan o.",argumentative
26,"Itê rêrato bi namên ngen rendang, kêmuk dê do yo asal nê kuni Padang, rendang yo adeba kêmuk khas kuni daerah Padang, uyo tun luwêa nêgrai bi dau dê namên ngen kêmuk yo, dau kulo dê bi galok muk. Amên bahan nê kuni daging sapai jano daging kêbêu tênamêak ngen rêrêpêak nê, utuk daging dêkilo itê perlu nyoa têlau jano pat buwêak utuk mênêa satên, pertamo rêrêpêak nunok ngen satên trus kênsok sapêi gêlgok, nasuk daging dawên lemeu ngen dawên kunik, amên bi muloi kêtêa kuwêak nê buliak têmamêak ngen silai, rêpêak dê luyên, amên asai nê bi padek, tingêa kêmsok sapêi kê ing.  Rendang yo nam bêtaên sapêi têlau bulen amên itê kêmsok bêbênêa awêi ca o dê niên. Asai kêmuk nê padêk makonê dau tun galok, Amên nak asal nê gesea tip umêak itê nam têmau kêmuk yo, ade kulo dê nam kêmsok sapêi kêdau bulên bae coa si iai walau coa si nanês.",expository
105,"Do igai ade pnan sêbênêanê dê baês, mungkin bi panêu skitar lêmo jano num taun, dio gi têmasuk pnan blau tapi kêrno playanannê ku ang ngen pnannê kulo auk makonê uyo bi ja ang itê têmi uk. Ruponê pnan yo uyo bi balik fungsi, bêl o kebun binatang uyo jijai pnan tun jano anok skulah kemah bae, amên mênurut Gubernur pnan yo sêbênêanê baês kêrno pnannê nak das têbo amên kuni di itê nam kêmliak kota sapêi laut kulo kêten. Kerno ku ang promosi jijai pnan yo têmasuk dau tun coa namên, makonê sunyai. Nadêak Gubernur amên cigai lok murus pêmritêak siap molah pnan yo, tapi dê têmuan coa mêlêi kerno dio dê têmuan tun pribadi. ",argumentative
76,"Utuk dê galok ngêsok jano dê mênêa kêkêmuk, miliak alat ngêsok o jijai faktor dê peting ngen utamo. Coa si Cuma kêten nê dê baês bae, tapi lêbiak miliak dê sehat ngen praktis. Ade alat ngêsok dê nam kêmsok jano bae ngen betuk baês go nê kulo mudêak. Polytron kêmluwêa Tiarapot do o perlengkapan ngêsok dê nam makêi utuk kêmsok dau kêkêmuk. Ngêsok kulo lêbiak mudêak. Go nê kulo coa si la ang igê kêkiro delapên otos ribau, nam tmumis lapên, nam mênêa juadêak bolu ngen cake, menea puding, mgureng, mêngukus, kêmsok mêi, kêmsok sup Cuma cêmcuk kabel tiarapot itê nam ngêsok lêbiak gacang praktis ngen mudêak kulo siap nidang coa perlu igai makêi skopor.",expository
346,"Utuk nam masuk Universitas negeri itê harus dau sêmyap jano bae bakêa bahan utuk itê nam lulus. Awêi kuwat SMA ku si coa lulus waktau keme sêsamo tes nak Universitas Negeri, coa si ku ang pitar kuwatu o amên kênliakku si galok mangêp cetes jano bae masalah. Awêi waktau keme gidong tes, keme dau bêlajêa ayok tes o ngen keme kulo dau mêsio utuk pengetahuan umum kulo kêkalau waktau tes itê têmau soal dê umumnê. Tapi kuwatku dê do yo si mêak gi mêsoa bahan dê kuni umum bêlajêa bae si coa, kêrno sifêt ngen kêmalas nê oba si coa lulus masuk Universitas Negeri srai ngen keme si kêten sedih nyên waktau bi mbaco pengumuman amên si coa lulus. Utuk itê nam masuk o luyên kuni nasib itê kulo harus usaho didik daunê kêrno soal dê bakêa itê têmau o itê ati namên jano pao dê tênanye.",expository
666,"Pelajaran dê paling uku snang waktau SMP adeba olah raga, kêrno waktau jam olah raga o itê agok bebas main nak lapangan. Bilai o utuk pelajaran olah raga nisai ngen main bal, dê main o cuma anok sêmanêi dêsêlawêinê cuma mênoton bae. Bi nagiak jijai duai tim main bal o muloi, cigai makêi pemanasan mêmasing tun bi mok posisi, ade dê jijai kiper, ade bek, ade pemain têngêak ngen penyerang. Pas waktau o lapangan sêkulah keme ago cêp kêrno sudo ujên dêbilai, tapi gi nam makêi utuk main bal. Permainan keme agok imbang kêrno mêmasing keme bi nam utuk main bal yo. Gidong min bal, ade do pemain lawên masuk moi daerah tim keme ngen coa ade dê kmawal trus têmdang bal kêmbiak kuwêtnê, ruponê coa si bal dê moi gawang tapi sêpatunê dê bêrasea kiper têmakêp, balnê lalau moi pnan luyên. Kutê dê kêmliak do o tawai, dê mainnê jijai selek.",narrative
340,"Waktau keme pêi têmat SMA keme lajau milêm tes nak Universitas Negeri nak kota keme, keme ade tun têlau dê lulus dê luyên coa lulus. Kuwatku genne Basri coa lulus padahal tun tuainê maêp niên si nam masuk nak Universitas o pertamo kêrno negrai, kêduai masên kulo coa brapo la ang. Kuwatku Basri o si kuni luwêa kota tun tuainê nak sadêi si nak kota yo kos, jiai si kêmbiak sedihnê kêrno coa nam masuk Universitas negrai, jijai tip bilai uku sêmpêt kêmuwat si ngen madêak coa ngapo ko mok swasta bae, memang ba caci masuk nê lai tapi ko cubo madêak ngen tun tuai nu têtê ang bae. Si madêak nak sadêi o tun tuainê saro jijai si coa têkadêak ngen tun tuainê amên si coa lulus nak universitas negrai, do igai si coa têkadêak kulo amên si lok masuk nak swasta slên nadêaknê.",narrative
874,"Kuni bêl o ilmuan ngen peneliti jmijai tikus putiak nak lêm penelitian, kêrno bnatang yo ukurannê titik, mudêak mpek ngen mudêak pliharo, nam idup nak lingkungan bêlau, jijai sumber genetik, gacang mbiyok ngen omornê pnok antaro duai sapêi têlau taun, makonê kêkêdau generasi tikus coa an utuk têmliti. Tikus ade dau fungsi anatomi dê bi lok srai ngen nak manusio. Spanjang sejarah tikus awit jnijai utuk modêl bnatang utuk penelitian nak dau universitas nak dênio, dau kulo kuni penelitian dê dapêt penghargaan ngen jêmijai tikus utuk penelitiannê. Tikus bi jijai model uji coba bnatang penelitian para peneliti biomedis kêrno fisiologi ngen susunan genetika tikus o bi lok srai ngen manusio walau ade beda tertentu antaro manusio ngen bnatang pengerat, dê srainê utuk sêmlidik utuk penyakit manusio. Ade do penelitian dê utuk penyakit manusio dê makêi tikus adeba penelitia penyakit malaria.",expository
488,"Tun Jang khususnê dê têtuai bi pasêtba namên ngen snyatai tradisional keme Jang, ade kêis ade kulo siwar. Utuk tun Jang piliak tun dê têmuan snyatai tradisiomal dê dio, coa kutê tun ade maik, kêrno snyatai yo snyatai an jano kuni ninik puyang mêna o, jijai dê têmuan o cuma tun-tun grot nak zaman o. Uyo dê bi pasêt ade jano maik do o ba kêtuai adat Jang, kêrno amên sêmanêi ade lok bêtunok waktau bilai nikêak nê o utuk syarat adat si o coa lêkêp kracok têatennê amên coa makêi siwar yo. Makonê si jano tun tuainê minyêm ngen ketuai adat ngut sudo acara nikêak. Amên nak sadêi coa si saro igê mêsoa tapi amên itê uak kuni sadêi au agok saro. Sêbênêanê amên kêmliak kuni bêtuknê nam bae mênêa dê srai ngen snyatai siwar yo mnurutku kunyau ba si coa asli kuni mêna o tapi amên itê lok têmukua utuk nak dasêi bae ade.",argumentative
33,"Ade do igai dê sbangso jê ing ngen pêtêa gen nê kabêu, asainê bi lok srai ngen jê ing, amên nak Sumatera kabêu yo mudêak itê têmau tapi amên nak daerah Jawai agok payêak mêsoa nê, mungkin ade tapi coa tun dau namên. Dio biasonê muk gen skulêm matêak bae ja ang ade tun kêmsok, tapi amên kênsok sênamêa jano sênatên sudo kêpadek nê, Cuma mêak dau igê muk, amên dau igê nam kêson lok mênyêak saro ngen gis kulo. Muk kabêu yo amên sênkulêm padek nê ngên samêa caluk, tamêak igai amên mêi agok panês dio têmamêak sliro nyên, amên lok snamêa biasonê têntus makêi dlapang kilêak sudo o gnureng tênamêak ngen kan trai baru snamêa mdiranê mêsok igai, tapi kingêt amên coa lok kêson mêak muk dau igê.",descriptive
560,"Maso SMA adeba maso dê snang nak ipê itê ngen kêkuwat mok lêmau waktau o. Dêpuluak taun dê bi sudo mêmasing têmuan ngen manêu idupnê dêdewek. Kenangan o tingêt waktau nak mall pêlbêak yo nano têmau ngen kuwat waktau SMA. Têmau o dê pertamo sudo dêpuluak taun pas têmat SMA si nikêak ngen sêmanêi dê bo kêrjo, walau papêanê coa si calak igê tapi kêmliak tulus nak atêinê ngen si kulo bi kêrjo mênêa kuwatku o têmimo lamarannê. Wakatau SMA kuwatku o dau tun kênal ngen kracok dê nakêinê mini, tunnê galok bragam ngen paok moi kêkuwat lok si sêmanêi jano sêlawêi, tapi pas têmau pêlêak yo nano uku agok têkanjêt kêmliak si kêrno kuni cao ngen kracoknê bi dau bubêak. Si lêbiak agok diêm ngen lêbiak tutup nak pakêinê. Pas keme nguta cêmrito kehidupan mêmasing, ternyato smatennê dê mênêa bubêak kutê pas si bi jijai ngênyannê.",narrative
405,"Tun Islam bi pasêtba namên ngen peristiwa Isra Miraj. Nak lêm kamus Wikipedia tên ang nak di Isra ngen Miraj adeba duai bagian kuni hmanêu kêlmên dê mnurut Islam nanêu nêbai Muhammad SAW cuma dêmalêm kêkiro taun num otos duai puluak satu. Nak lêm Islam do o tandonê perjalanan fisik ngen spiritual. Peristiwa Isra Miraj yo nade umat Islam ngen tujuan utuk nam lêbiak têmamêak iman ngen Allah SWT do igai peristiwa dê pêting dê tun Islam harus namên tentang hmanêu nêbai Muhammad SAW nak lêm kêmrêjo pêritêak sêmyang. Pêritêak sêmyang o pertamo kilai tênu un magêa nêbai Muhammad waktau perjalanan Isra Miraj, nak lêm peristiwa o nêbai têmbus lenget kê tujuak waktau kêlmên nak tangêa duai puluak tujuak Rajab.",argumentative
205,"Ade anok sêpasuakku si dapêt kuliah nak perguruan tinggi negeri Brawijaya Malang. Si spok ngen anokku têmat SMUnê, tapi anokku lêbiak miliak masuk moi Unila krno keme tingea nak Lampung, si snang dapêt kuliah coa si uak kuni tun tuai. Uku kulo snang niên si dapêt kuliah paok umêak dê pasêtnê coa dau tamêak kêmluwêa caci utuk pnan tingêa, kêmuk ngen okos tip bilai. Anok sêpasuakku mok jurusan Tehknik Sipil tapi anokku mok jurusan Ekonomi, uyo bi sêsamo têmat, anok sêpasuakku dapêt kerjo nak Jawai, anokku dapêt kêrjo nak Jepang. Sêbênêanê kuiah o nak ipê bae coa masalah dê pêtingnê anok tê jano itê cocoknê nak ipê ngen jurusan dê kênlok o ade jano coa.",argumentative
1046,"Kuni sêkulah bêl o itê bi najêa awêi ipê cao politik dê bênêa, uku tingêt waktau sêkulah bêl o najêa masalah pemilu jujur ngen adea, dê uku namên ngen istilah  Luber Langsung Umum Bebas dan Rahasia. Tapi pas uku bi muloi milêm nam miliak, uku tamêak namên amên poliik o dau mêcêmnê, ade politik caci, politik identitas,ngen dau igai dê luyênnê. Utuk politik caci dio bi jijai rêsio umum, makonê tip lok pemilu do o bi pasêtba dau dê mêsoa suaro dê nam si masên. Uku dê gesea tip pêmilu ade dê magêa utuk minoi suaro ngen uku, kêrno uku dê paling coa tujau amên ade dê makêi cao yo maoknê dau dê uku têmulok tawaran tun dê lok mcalon o.",narrative
990,"Cuboba mêak mêding selek amên pas têmau tun dê makêi bajau jano sêrwêa srai nyên ngen dê itê makêi. Amên ade dê madêak jano têmnai masalah srai o, nadêak bae dio seragam keme jano keme têmukuanê o spok nak do toko. Asaiku coa tun gi têmnai cuma têtiko itê bae asai gi bogoa tun kêmlaiknê. Amên têjijai ngen uku barêak yo amên nak do acara misalnê, uku bakêa bakêa magêa tun dê srai bajaunê o ngen uku, ngen itê mênêa barêak o jijai tun dau o coa sle igê ngen itê, pasêt tun sako amên do o bajau seragam, ipê igai itê nam kênal ngen tun o, itê majok ngênguta trus sinê kulo lok, tun dau coa bakêa curiga amên do o nam kebetulan srai.",persuasive
717,"Ati an sanigê yo ade berita madêak uyo utuk KTP cigai perlu awai bêl o dê srai ngen SIM, uyo bi nam mênêa KTP cukup makêi hand phone bae, jijai nak lêm hand phone tê o ade KTP tê. Utuk tun-tun dê nak kota mungkin dio lêbiak padek, jijai moi ipê bae itê lalau ngen min hand phone bae do o bi gênêp. Amên kênliakku cao yo memang lêbiak baik, dê jijai masalah mungkin tun-tun dê coa têmuan hand phone awêi uyo, ipê igai tun dê bi tuai dio agok payêak nak makêi hand phone uyo. Do igai amên tun dê têmuan KTP dê barêak yo utuk murus jêjano amên nak kota padekba awêi ipê amên si gidong murus jêjano pnan uak kuni kota ipê igai nak di ati ade dê makêi dê barêak yo.",descriptive
195,"Ade kêkêdau hobi dê tun têmuan, tapi adê dê cuma sekedar hobi bae ade kulo hobi dê nam mênêa ade manfaat utuk kesehatan mental awêi mênyulam, têtanêm, mênet, ngêsok, melukis ngen dê luyênnê. Ngen hobi mako dio bakêa kêmuang stres ngen nam mênêa pekeran agok lêngan. Tapi nyatonê hobi iso si utuk misai waktau bae tapi hobi kulo nam mênêa itê snang ngen masêak bakat tê, dau kulo hobi o nam dapêt caci. Lêm miliak hobi dê itê meker o jano dê itê galok ngen snang, hal jano dê itê lok manêu, ngen i o hobi bakêa itê nam makêi ca o maksimal. ",argumentative
379,"Nak lêm usaho ade dê mênêa uku kêmbiak mênyêsalnê nak lêm idupku. Uku o tunnê mudêak pêcayo ngen api bae ipê igai amên uku kêmliak ngêrjo nak lêm agamo, agamo jano bae asal si ngerjo bi pasêtba lêm pekeranku si o coa gi bakêa lok mêmêcêm ipê igai masalah caci. Kêrno cao pekerku dê barêak o makonê tun mudêak nyên amên lok muk uku, sêdangkan uku coa sadar amên do o coa nam jijai patokan nak lêm urusan caci. Pas sudo uku mêding barêak o uku mêsên nyên ngen kêkuwatku dê gi manêu usahonê utuk mêak makêi pekeran dê awêi pekeranku. ",persuasive
44,"Jamu kunir asem adeba jamu tradisional pungsi nê utuk mêlacêa haid utuk slawêi, mêlacêa pencernaan, mênêa usus bêrsih, awok padek ngen mêlnyêp jabêt . Dau slawêi menem jamu kunir asem kêrno dau nyên manfaatnê. Menem jamu yo cao têratur nam têmamêak stamina awok kêrno kunir asem mengandung anti bakteri ngen anti peradangan, i o kulo utuk supayo awok nam uak kuni pa o penyakit. Ahli gizi sêpakat amên kunik dau manfaat utuk kesehatan nêbaco kuni Webmd.com kunik dau mengandung kasiat utuk kêma ên pênyakit awêi osteoporosis, sênai gis, sakit magh ngen kolesterol lêkat. Kunik kulo baês utuk babok kêrno ade anti kandungan oksidan.",argumentative
326,"Jijai pengalaman dê bêgo niên utuk tê amên itê bi ade mêding gagal nak lêm idup tê. Awêi uku dewek dê pêrnêak gagal nak lêm usaho, dio nêdingku dê agok bênêk waktau o, Tun dê gagal bayar ngên perusahaanku dau, sedangkan uku kulo dau utang ngen tun i o kulo nak Bank, mungkin ade abiak têlau jano pat bilau uku bogoa meker awêi ipê dalên kêluwêanê. Jijai nak lêm pekeranku uku harus nam masên kutê dê utangku ngen tun jano Bank, amên dê utang tun ngen uku cigai ku meker, amên gi jêrkaiku pasêt ba Tuhan bakêa mêlêi. Utuk masên kutê utungku uku jêmuwoa dê uku têmuan, uku muloi masên pertamo Bank uku mlunas, sudo o ngen dê pnan uku mok arêak barang uku masên kutê. Kunyau ba uku cigai têmuan jêjano dê pêtingnê tun cigai têmagiak utang ngen uku igai.",expository
50,"Waktau uku gi nak Jogja ade kêmuk utuk kêkucêp dê coa nyên uku lok kêmcêp, kêmliak nê bae asai janying gennê belalang gureng. Amen uku kêmliak tun dau têmukua mungkin asainê padek,tapi uku coa têkêmuk, nak daerah ku jano sadêiku belalang yo dau tapi cao pêrnêak uku kêmliak tun têmakêp utuk nêmuk gen kêkucêp. Tapi ade kuwat ku snang nyên muk belalang gureng o, pêrnêak uku têmnai gen asainê, si madêak bi lok srai ngen asai udang jano kêtêm gureng, amên uku janying kêmliak bêtuknê kadêak ba padek asainê nadêak kuwatku coa gi uku lok muk kêkucêp yo. Awêi coa ade kêkucêp luyên kadêak ba uku nyemen coa gi uku kêmelet belalang gureng yo.",narrative
348,"Bi pasêt ba sedih amên itê coa lulus jijai mahasiswa nak Perguruan Tinggi Negeri, sedih o buliak bae tapi mêak bigê kerno kêciwo ngen sedih o bakêa mênêa itê cênok utuk nam adê smangat igai. Jijai utuk itê nam sapêi moi dê klok tê mako itê harus nam muang sedih o. Adê cao utuk itê nam gacang maju pertamo utuk sapêi moi dê klok tê o memang coa slalu lacêa bi pasêt ba itê adê têmau kêkêdau halangan, itê harus nam têmimo ngen ikhlas jano bae dê itê têmau utuk nam lêbiak baik, keduai itê harus bêbênêa manêu utuk dapêt awêi kênlok tê o.",persuasive
723,"Coa si salêak ngen tehknologi uyo cuma itê harus nam mok kak sêgai dê baiknê utuk makêi tehknologi o. Dau tun salêak cao gmuno alat dê bi maju uyo, dau tun makêi utuk mêngike, adê kulo dê makêi utuk nam mok informasi dê kidek kuni tun luyên ngen do o si dapêt utung kuni di. Utuk itê dê nam gmuno cao baik dio kulo dê mênêa mudêak utuk tê, awêi itê mênêa usaho cao online, ade kulo dê cuma mênêa utuk kêmnal jano dê si jêmagêa ngen ade igai dê luyênnê. Mnurutku ngen adenê tehknologi uyo mêak sapêi itê tingêa ngen tun-tun luyên utuk nam gmuno utuk moi baik, baik utuk tê i o kulo ngen tun luyên.",argumentative
194,"Utuk pao tun kegiatan ngêsok jijai kêgiatan nadêak tê kegiatan dê coa si mudêak, kêrno nak mabis waktau ngen tênago. Mako coa heran amên kegiatan ngêsok yo pao tun cet jênijai hobi utuk misai waktau. Kegiatan ngêsok kulo nam itê madêak api bae nak manêu lok si slawêi jano smanêi, kêrno walau dau tun madêak dio gawe slawêi sêbênêanê ngêsok o api bae nam. Ade kêkêdau manfaat kuni ngêsok o nam muk kêkêmuk dê sehat, nam mêlnyêp stres, kêluargo nam jijai harmonis, têmikêt kreativitas, imêt ngen nam kulo jêmuoa asea dê kênsok. Jijai ngen hobi ngêsok yo nam kulo têmamêak asea keluargo. ",argumentative
571,"Tênêi lai anok pertamo utuk sêlawêi adeba proses dê ajaib, kêrno nak lêm awok sêlawêi dê gidong tênêi lai timoa bakêa cupik dê tamêak an tamêak lai, mênêa hormon bakêa inoknê ade agok bubêak smudonê si mêding agok têkanjêt. Akibat tênêi lai o bakêa timoa baik pertamo jano kêduai coa si coa ade sebab biasonê kêrno hormon human chorionic gonadotropin ngen estrogen dê mênêa asai lok mutêak têtiko sapêi mutêak biasonê kêno pueng têtiko kulo sapêi kêlmên ngen sensitif kulo ngen mon, hal yo wajar dê nding mêi dê gidong tênêi lai. Ade kulo dê sapêi kekeanê bêkok kêrno tênêi lai anok pertamo makonê agok têkanjêt pas bi omor masuk moi sembilan bulên. Kekea bêkok o kêrno cairan ktubên dê lêbiak nak awok dê mnupuk gennê edema, luyên kuni o pertumbuhan rahim kulo nam mênêa blat dalêak dê nak bêak agok têkên makonê dalêak dê moi kekea jijai coa lacêa smudonê kekea o bêkok.",descriptive
783,"Memang sêbênêanê itê mêak sabên amên jijai sêksai kecelakaan dê pêtingnê itê bêbênêa namên awêi ipê kêjijainê. Tapi kulo utuk petugas mêak mênêa kulo dê jijai sêsai yo saro jano bênêk, kêrno kucainê dê jijai sêksai yoba, amên coa ade sêksai jano dê jijai sêksai o coa binai mêlêi keterangan kan do o bi nam mênêa cênok kêrjo petugas. Utuk yoba amên nam dê jijai petugas nam mêlngan kêrjo dê jijai sêksai o, mêak sapêi si korban waktau ipê ugai sapêi korban biayo kêrno pogoa mêdêu belek moi utuk mêlêi keterangan, cukupba dêbat bae ngut sudo minoi keterangannê. Amên nam makêi cao yo uku yakin moi mukonê pasêt dau tun dê coa sabên utuk jijai sêksai amên si kêmlaik ngen si namên nyên awêi ipê do o nam têjijai.",argumentative
809,"Panik yo nam itê mêlnyêp jano cêcoanê kêmu ang asai panik dê ade nak pekeran tê, kêmasai panik yo nêbaco nak Halodoc, gangguan panok yo tandonê tun dê mudêak mêding cet asai sabên ngen têtibo dio dê bakêa mênêa si gêgulut mok tindakan ngen cigai meker panjang igai, tun dê galok mding asai yo do o bakêa bahayo ngen kesehatan jatungnê. Asai panik yo kulo nam bae sebabnê mungkin bi pêrnêak mêding pengalaman dê coa baik makonê asal si dapêt jano têmi uk kabar dê coa baik o si langsung panik. Mnurutku utuk mêlnyêp asai yo cuboba utuk nam mbiaso jibêak meker igê jano dê bakêa têjijai ngen jano dê bakêa itê têmau, ngen nêbiaso barêak yo itê coa gacang mok kesimpulan ipê igai keputusan, kêrno itê meker kilêak.",expository
148,"Kêkêdau mêcêm wisata adeba wisata bahari, nêmok tai kuni baso Inggris wisata bahari nadêak kulo wisata biyoa, adeba wisata dê masuk lêm bêlayêa ngen têmingia biduk ngen kegiatan liburan. Ca o Etimologi bahari tainê laut, jijai wisata bahari do o ba kêgiatan wisata jano rekreasi dê nanêu nak daerah laut, misalnê nak biding laut, nak pulêu, nyêlêm nak lêm laut. Harusnê Kementerian Perhubungan bi sêmyap Bottom Glass utuk mlayan wisata bahari, ngen itê smiwo kêpêa wisata yo itê nam kêmliak kêbaês pemandangan bêak laut. Wisatawan coa perlu mnyêlêm igai moi bêak laut tapi cukup kuni das kuni lêm kêpêa itê bi nam kêmliak bêak laut.",persuasive
820,"Zaman uyo dau kendaraan dê makêi sistem hidrolik jano hidraulik, lok si sistem rem i o kulo dê luyênnê do o bi makêi hidrolik. Itê dê biaso makêi kendaraan harus namên ngen kendaraan tê o makêi jano supayo itê kulo namên awêi ipê perawatannê. Dau uyo kêndaraan cêlako kêrno ku ang têatêi ngen ku ang awit mrikso sistem dê ade nak kendaraan, dê utamo o utuk sistem rem, mêak itê sêsio ngen rem yo, dio dê bakêa dau mênêa sebab jijai bahayo nak dalên. Zaman yo utuk kendaraan o bi dau niên, itê kêmliak amên tip pueng nak dalên-dalên cigai têkitung igai kêmbiak dau nê kendaraan, nak yo ba itê dê biaso tip bilai makêi kendaraan yo harus lok têatêi, mêak paok igê ngen kendaraan nak muko tê coa tê namên amên si ngêrem têtibo itê coa siap nak yoba perlunê rem o baik.",persuasive
61,"Uku dau tun madêk nam ngesok, memang bêl o uku pernêak kerjo nak umêak makan Padang waktau gi bujang. Ade tiko waktau keme blunguk nak dasêi ngen kêkuwat, uku sêngajo kêmsok kan mas snatên,mênêa samêa ngen têmumis pucuk. Waktau uku kerjo bêl o nak umêak makan gesea tip bilai uku nak dopoa, ade kêkiro duai taun kerjo di waktau o uku bi jijai juru ngesok nak di, kêrno uku tunnê memang lok bêlajêa makonê uku nam kêmsok lapên jano bae, uyo uku gi cet mulang bae utuk mingêt jano pa o rêrêpêak lapên-lapên dê lok kênsok, mungkin amen sudo yo amên bi cigai lok kêrjo ngen tun uku nam mukok umêak makan dewek.",narrative
522,"Nak Kabupaten Tulang Bawang Lampung nak di o utuk tokoh adatnê gennê adat Megow pak kêtuainê Bp. Abdulrachman Sarbini biaso tun mêdêu Mance. Uku bêl o cet têmau ngen kêtuai adat yo pas kulo umêaknê dê nak Bandarlampung coa si uak kuni pnanku. Si o kulo amên ade acara lai nak Tulang Bawang si bi pasêt hadir di, barêak san igê yo coa an sudo rayo kutê kêtuai adat jano tokoh ade made acara halal bihalal nak kulo dau pejabat dê têko, muloi kuni Bupati sapêi  Kades se Kabupaten ade nak di, acara o rami nyên do o kulo nade nak umêak adat sesat agung nak dalên lintas timur Menggala.",narrative
1100,"Amên ade dê lok cmubo idup nak sadêi do o buliak bae cêmubo, kêrno amên barêak uku dê kuni titik idup nak kota uyo bi tuai lok nyên idup nak sadêi. Dê ndingku waktau pêrnêak duai taun belek msadêi bêl o uak nyên ubêaknê ngen itê nak kota, cao idup nak sadêi o sederhano nyên, idup nak sadêi ndingku dê pêtingnê ade bêlas do o coa renyeng, amên utuk pêgen lapên itê nam têmanêm nak glung umêak bae do o bi idup, têtiko amên itê mto moi kêbun tun sadêi si bi pasêt mêluak itê mêsoa gen lapên nak kêbunnê. Amên ade dê galok msoa kan do o dau pnan itê nam mêsoa amên nak sadêi keme,muloi kuni biyoa lai sapêi danêu ade mêak coa lok mêsoa bae. Intinê amên lok namên cao idup nak sadêi, itê mêstai cubo kilêak idup nak sadêi kêkiro dêtaun bae, dê daunê amên bi mêding idup nak sadêi do o malas asainê lok belek moi kota igai.",persuasive
519,"Dau kuni tip daerah dê têmuan ta ai daerahnê mêmasing, tapi amên utuk ta ai daerah Jang khususnê amên itê kêmliak kuni sejarah ta ai yo bêl o dê nam têmoton o cuma rajo, do igai ta ai yo amên coa kêluargo rajo dê made itê coa gi bakêa kêmliak tun na ai yo. Memang do o waktau zaman o, uyo amên nak sêsadêi jano kota nak pnan keme, api bae dê madê acara jano mêngikêak ta ai yo nam si made dê pêtingnê bi siap biaya utuk madenê. Utuk made acara dê pakêi nêna ai ta ai Jang yo coa si didik cacinê. Tapi utuk itê amên lok kêmliak ta ai yo khususnê dê nak Jakarta, itê nam têmoton nak Taman Mini, biasonê nak anjungan Propinsi Kulau tip taun madê têmasuk acara ta ai Jang yo ade.",persuasive
256,"Bêbagiak lêmau pengetahuan, pengalaman ngen kêpacok utuk mêlêi dê terbaik ngen sêsamo manusio ngen lingkungan dioba jijai ibadah dê kênrêjo kêrno Allah. Pengelaman dê snang nak lêm kêkêdau lêmau pas uku ade dê minoi utuk majêa kêpacokku mênêa susu kuni bahan jangung ngen masyarakat petani jagung. Uku majêa ngen mêmêi petani jagung, jagung o coa si cuma nam jêmuwoa i o bae tapi nam kuni itê mok manfaatnê molah jijai susu genne susu jagung. Susu jagung nam têmamêak gizi utuk anok itik, luyên kuni o kulo nam utuk têmamêak masukan amên itê molah trus jênuwoa nak luwêa.Ngen nam magiak lêmau yo mako itê bi dapêt asai snang ngen nam magiak lêmau ngen tun luyên.",expository
926,"Têi bnatang o amên coa gacang mêrsih do o bakêa jijai masalah utuk tê ipê igai bnatang o memang sêngajo sênido. Tukku gennê Ical si o ade sêmido kucing nak umêaknê, memang kucingnê o kucing la ang tapi amên têinê coa rajin mêrsih walau bi ade nêpek pnan misingnê do o kêmon moi ipê-ipê. Waktau uku moi umêaknê uku ati namên amên si sêmido kucing jijai pas waktau masuk umêaknê uku sêmnok ade mok dê ku ang padek, coa an uku têmnai mon jano si madêak ati spêt mu ang têi kucing dê snidonê o. Uku têmi uk do o ngêding asai lok mutêaknê, uku langsung mêluak si mu ang kilêak trus uku kêluwêa têmot nak bêrnonê. Coa uku taên mon o, dê uku heran ngen si o padêakba si taên sêmnok bêbilai mon têi kucing o jano coa têgangau ngen si, amên uku mêak gi mêmuk nak di têmot bae uku coa taên.",narrative
826,"Waktau uku gi titik cécitoku coa srai ngen kékuwat dé luyén dé biaso amén ade dé témnai cito-cito pasét dau dé lok jijai dokter, guau, insinyur, plisi ngen dau igai tapi cito-citoku waktau titik cuma lok jijai tun kéjo nak kator. Mnurutku amén kérjo nak kator asainé snang nyén nam makéi bajau rapih, stelan kmija ngen kérjo madép mija ngen dau fasilitas, luyén kuni o kérjoné dé mudéak cuma cématet jano bae kégiatan nak perusahaan, ménéa notulen pas rapat, ngetek ngen ménéa su ét. I oba kékiro dé ade nak pekeranku waktau o utuk cito-citoku. Alhamdulillah cito-citoku nam jijai pegawai kator sapéi, do o kulo liwét proses bélajéa dé coa mudéak, kuni sékulah SD sapéi séléséi kuliah nak jurusan administrasi perkantoran. Pas bi lulus uku cémubo mlamar kérjo térnyato timo nak perusahaan dé agok lai ngen dau karyawanné, do o ménéa uku harus dau bélajéa supayo kérjo dé sénréak ngen uku nam sudo ngen coa ade saléak.",narrative
866,"Medsos dê gidong rami uyo adeba tiktok, mungkin kuni sotos persen tun dê têmuan android jano tablet kêkiro dêlapên puluak persen nak handphone ade aplikasi tiktok. Uku bi ade kêkiro têlau taun yo têmuan aplikasi tiktok yo, amên gi bêbêlau bêl o uku galok posting jano kêmlaik posting kêkuwat liwêt tiktok. Tapi masuk lêm duai taun yo uku bi ja ang mukok tiktok coa si jêjano, nak tiktok uyo ipê igai taun muko lok miliak igai do o dê daunê konten masalah politik, utukku pribadi uku agok ku ang amên masalah politik, walau uku pêrnêak cêmubo masuk nak lêm partai tapi uyo uku bi cigai ad minat utuk nak partai politik. Memang utuk konten dê nak tiktok do o gacang tun namên, ipê igai amên masalah kriminal ngen masuk nak tiktok do o coa an igê petugas smudonê.",narrative
876,"Ade kêkêdau mêcêm sumber energi, ade dê nam di perbaharui ade kulo dê coa. Barêak nak sadêi keme do o ade sumber energi dê coa nam di perbaharui do oba tambang mas. Uku ade dêbat moi tambang o kêrno pnannê agok uak kuni sadêi keme amên itê panêu kekea kuni sadêi keme do o muk waktau kêkiro pat jano lêmo jam. Tambang o bi ade kuni zaman mêna o, tapi ngut uyo do o gi masiak panêu kêrno wargo dê molahnê. Jijai utuk nam molah tambang o itê nam bae dê pasêtnê itê harus ade modal utuk kêmuk tun dê itê majok kêrjo ngen itê o, utuk asea kuni tambang dê pnan keme uyo biaso bae walau tip bilai tambang o panêu ade bae jêrkai dê manêu tambang o, amên utuk idup bêbilai do o nam dapêt tapi amên utuk asea lai têgantung ngen jêrkai tunnê.",narrative
215,"SIM ( Surat Izin Mengemudi) adeba syarat mutlak amên itê lok min kendaraan, utuk mênêa SIM itê perlu sêmyap awok tê muloi kuni pengetahuan teori sapêi praktek dê ade hubungannê ngen lalu lintas. Dau pao tun utuk lulus dapêt SIM o agok payêak tapi uku termasuk butung, uku lulus ujian SIM agok mudêak kêrno sê ati ujian uku bêlajêa kilêak kemliak nak youtube utuk ujian tertulis, amên utuk ujian prakteknê uku bêlajêa nak LPK (Lembaga Pendidikan dan Keterampilan). Nak di itê bêlajêa awêi ipê itê am lulus ujian praktek. Snang nyên asainê amên min kendaraan cigai ade asai sabên kêrno bi têmuan SIM.",argumentative
223,"Mênyatuk nyên asainê uku nam têmukua kewea bêlau kuni siso tabunganku, coa ku binai madêak nak dasêi amên uku lok têmukua kewea yo, memang go nê agok la ang tapi barangnê memang baês, utuk kewea yo dio khusus utuk kewea nak laut, amên dê biaso dê utuk nak kulam gonê kêkiro duai otos sapêi lêmo otos ribau ade kulo dê lêbiak muêak igai. Amên dê tênukuaku yo gonê paok si lêmo juta, tapi coa jêjanokêrno  uku mêding puês keweanê memang kukuak bi cênuboku min ngewea pas gidong musim kan, têmarik kan dê lêlai o coa brapo ngêding payêak ngen keweanê kulo agok lêngan tapi kukuak.",descriptive
401,"Kegiatan rutin dê niênnê nak lêm agamo Islam o sêmyang lêmo waktau, utuk manêu kêgiatan yo itê nam nak ipê bae dê ade pnan sêmyang awêi  pnan itê kêrjo, mall, pasar, kator pemeritêak ngen dê luyênnê. Amên itê paok masjid bi pasêtba moi masjid, kêrno syarat utuk manêu kegiatan dê dio dê pêting pnannê bersih. Uku têtiko amên gidong nak lokasi kêrjo, biasonê uku mêluak mênêa khusus pnan sêmyang walau cuma utuk sêmêntaro dê pêtingnê harus bersih, ipê igai itê kêrjo proyek bi pasêtba ngêi, jijai khusus pnan sêmyang yo harus nêa kulo. Awêi keme pêrnêak kêmrêjo utuk pnan sêmyang agamo luyên, tapi uku minoi isin utuk nam mênêa pnan keme sêmyang utuk sêmêntaro ngut keme sudo kêmrêjo nak di Alhamdulillah kêtuainê misin.",narrative
1009,"Mungkin dau kuni itê dê ade pengalaman mnyelek awok dewek nak pulu tun dau, do o kulo biasonê itê ngen coa sêngajo mnyelek awok dewek o, tapi kêrno bi têjijai do o cigai itê nam mulang utuk mbênêanê igai. Pengalaman dê ade ngen itê o itê mênêa jijai pengalaman dê bodong utuk tê, jijai tip itê tingêt do o mêstainê itê lok têatêi mêak sapêi têjijai igai ngen itê. Memang coa si adek asainê amên itê ade mênêi awok tê mnyelek pulu tun, tapi awêi ipê itê mênêanê amên bi têjijai, tingêa itênê nam mlupo do o jano coa, amên itê coa nam mlupo do o ba jijai mênêa awok tê agok sabên ngen usaho lok milok têmau ngen tun dê ade waktau itê mnyelek o.",expository
920,"Nak lêm perjalanan amên itê têmingia kendaraan umum do o biasonê itê dêdau nak lêm stom o, ipê igai amên perjalanan uak misalnê itê têmingia bis. Nak lêm stom o ade bae tun dê biaso coa taên jano mabuk têmingia stom, amên itê kêmliak jano pas kulo tun dê mabuk trus mutêak o paok ngen itê pnan têmotnê, bi pasêt ba amên itê jijik kêmliak do o. Mnurutku amên têmau barêak o bêtoaba itê ade asai jijik tapi itê kulo amên nam têmulung awêi ipê caonê si cigai mabuk ngen mutêak igai, misalnê itê smaran utuk muk ubêt jano itê smaran utuk nam nakso tidua. Amên si srai ngen itê misalnê sêsamo smanêi jano sêsamo slawêi coaa ade salêaknê itê têmulung molot tukuknê kunyau dê ndingnê o agok têlngan didik.",persuasive
422,"Kisah masalah penciptaan adeba kisah dê ade nak Al kitab. Cerito yo majok titik dau utuk belek moi maso bêl o awêi ipê Tuhan ncipto dênio lêm num bilai. Cerito yo nêmok kuni perjanjian lama nak lêm kitêb Kejadian.Pertamonê coa ade jêjano kutê coa ade wujud ngen kêlêm têmutup kutê dê ade cuma Tuhan. Bilai pertamo Tuhan ncipto kêbilai ngen kêlmên, bilai kêduai Tuhan ncipto lenget utuk cêm êi biyoa, bilai ketêlau Tuhan muloi ncipto daêt ngen laut, bilai kê pat Si kulo mêlêi pritêak supayo tanêak masea tumbuhan ngen tumbuhan masea sêmlan, bilai kêlêmo Tuhan ncipto kutê makhluk idup nak laut ngen udaro dê terakhir bilai kê num Tuhan ncipto bnatang daêt ngen Tuhan kulo mênêa manusio kuni dêbu tanêak ngen têmiup kehidupan nak lêm awoknê.",descriptive
575,"Ndingku têtiko ade asai selek gi amên itê dê bi tuai yo dê pakêi nêrayo uang taun kulo, Uku belek pêlbêak coa ku sêsako amên nak dasêi bi sêmyap utuk acara têtitik kuni anok-anokku. Jijai pas sudo mênai uku awêi biaso mot waktau sêmyang maghrib samo ngupi. Coa ku namên têtibo anokku dê sêlawêi mêlêi kado ngen uku nadêaknê hadiah ulang taun, dê pisêt kulo min juadêak ulang taun ngen dasnê bi nidup lilin. Uku dewek coa tingêt amên bilai o pas bilai laherku, ruponê anok-anokku bi sêmyap kuni kêbilainê, kêrno uku lalau kêrjo kuni pueng jijai coa ku namên rencano têbo o.Lêm asai snang o uku gesea nginoi kêmliak cao anok-anoku lok sêmnang uku, uku madêak mokasiak ngen kutê anokku uku kulo mêsên amên sudo yo lok mênêa barêak yo nadêak kilêak, anokku dê sêlawêi madêak amên nadêak kilêak gennê coa si kêjutan nadêaknê.",narrative
978,"Dau kuni tun o waktau gi sêkulah pêrnêak mêding selek nak muko kelas si jijai pnyelek, mungkin utuk mentalnê do o bi têmasuk têgangau kêrno asai selek o. Mnurutku amên itê ade mêding barêak o snelek jano coa sêngajo jijai selek nak muko kêkuwat lêm kelas baiknê itê mêak mok jijai pekeran, do o biaso amên itê coa maik lêm atêi, amên itê maik lêm atêi sapêi têngen bae tip itê têmau kêkuwat sêkulah tê do o coa gi bakêa nyêp asai selek o, kunyaba itê bi pêpuluak taun dê sudo mêding selek o amên itê coa usaho utuk gacang mêlnyêp do o bakêa timoa têak têngen ngen awok tê. Amên têjijai ngen anok tê, itê dê tun tuainê harus nam mêlêi namên ngen anok tê  awêi ipê cao utuk mêlnyêp kmasai selek o.",argumentative
374,"Sêbênêanê amên itê meker coa ade guno kulo amên itê an bogoa mingêt gen dê itê sêmsal, amên mnurut Psycnat kuni Psikolog Sosial madêak asai mnyêsal o adeba nak ipê itê nak lêm kognitif jano cao peker tun utuk mênilai kêjijai, emosi dê mênêa itê gis atêi kêrno sêmsal jano dê itê coa nam, kêlnyêp, jano kêsalêak dê itê mênêa. Jijau kuni pêndapêt yo itê nam mok pelajaran amên kutê o têsêrêak ngen itênê, amên itê coa lok muk pekeran itê nam mubêak cao peker tê kêrno itê kulo harus meker awok tê mêak sapêi itê usak gêgara têbnêm nak pekeran o bae.",argumentative
936,"Api ade dê lok umêaknê pênuak ngen serangga awêi dalêk, nyokok, lepes, semut ngen dê luyênnê. Uku pêrnêak moi umêak tun tuai kuwatku dê nak sadêi, waktau moi umêaknê o pertamo uku ati pêrnêak mini kêduainê umêaknê o uak ngen umêaknê o gi tênungau tun tuainê. Do o umêak an, kuwatku o laher kulo nak di ngut sapêi SMP, waktau si SMA si sêkulah nak kota tingêa bge sêpasuaknê. Waktau nak umêknê uku kêmliak dau nyên semut, muloi kuni umêak dopoa sapêi ruang tamu, kênliakku do o sêmut dê têtitik mêlêu, amên kêno awok tê si mêngêt do o asai gatêi coa mudêak kaên, uku amên semut o didik mungkin coa ngapo, dio sêmut o dau sapêi uku kêmlaiknê kulo uku jijik, cuma kêrno mêak kuwatku o sigung jijai coaku madêak cêicak bae uku coa kêmliak.",narrative
232,"Undian Simpedes BRI utuk nasabah BRI bi numum. Pemenang Grand Prize utamo dapêt do stom E MT dê menangnê o tun Dukuh Blimbing Rt 001 Rw 003 Desa Gentan, Kecamatan Gendosari gennê pak Suyono. Ngen mênang dapêt stom o pasêtba ade asai têkanjêt, snang si coa sako bakêa dapêt hadiah utamo. Asai snang o kulo pasêtba nding kutê keluargo pak Suyono, kêrno ngen hadiah o nam si makêi jano gêmuno utuk mêlacêa kêrjonê bêbilai ngen lok lêlalau samo kêluargo. Kêrno utuk mucêp syukur mokasiak ngen Tuhan, keluargo pak Suyono made bêdu o si mundang têtanggo ngen sêpasuknê utuk nam kopoa nak umêaknê, lêm acara o.",descriptive
291,"Waktau laher anokku dê kêduai, laher dê kêduai yo slawêi keme kulo mêding snang kêrno anok sêlawêi yo gi bakêa kêmuwat inoknê ngen ade kulo dê bakêa jêmago si sudo yo luyên kuni uku do o ba kakoknê anok pertamo sêmanêi. Keme kulo made acara duo ngen majok têtanggo ngen sêpasuk kulo utuk kopoa duo besamo. Coa ade asai snang luyên kêsnang waktau anok laher, dio dê ndingku. Ade kulo itê kêmliak tun bi an nikêak tapi Tuhan ati mêlêi anok. Makonê itê dê bi dapêt anok mokasiak ba magêa Tuhan  kêrno si bi mêlêi anok keturunan. Alhamdulillah Tuhan bi mêlêi jerkai lai do oba anok utukku.",narrative
490,"Do igai snyatai tradisional Lampung gennê candung, candung yo adeba snyatai dê biaso bêbilai tun min lalau moi kêbun jano moi imo. Betuk candung yo srai ngen golok biaso tapo ujungnê agok bulêt, amên dê snyatai yo dau kulo tuk jêmuwoa nak toko jano nak pasar. Panjangnê kêkiro pat sapêi lêmo puluak senti ade so ong biasonê amên tun min nêpek nak pingang ade tilainê dê nêlilit nak pingang. Utuk itê dê lok têmuan kulo snyatai dê dio itê nam têmukua do kulo gonê coa si la ang igê, amên nak sadêi-sadêi nak Lampung mudêak mêsoa amên lok têmukua, muloi kuni toko bêsai sapêi warung biaso ade jêmuwoa.",persuasive
177,"Tun dê dau sibuk nak luwêa aktivitasnê tip bilainê nisai ngen kêrjo waktau luang nak dasêi gênunonê utuk dau istirahat kêmaên payêak. Tapi utuk dê biaso kêrjo, gên ulêak nak dasêi coa ade meneng bae, waktau barêak yo gi bakêa mênêa jêmau. Sêbênêanê dau dê nam itê kêmrêjo nak dasêi utuk misai waktau luang tê dê ade manfaatnê, misalnê itê blajêa ngêsok, ngêsok o kulo adeba ulêak dê positif nak dasêi dê nam itê kêmrêjo. Nam itê muloi blajêa kuni medsos barêak tmoton kilêak nak youtube sudo o itê nam lajau blajêa cubo mênêa, ca o nê itê sêmyap menu dê mnurut tê dê agok mudêak, sudo o itê muloi sêmyap bêbahannê itê nam muloi kêmsok. Amên bi mêsok itê kêmcêp padek mako itê nam majok kuwat jano sêpasuk utuk mukmêi spok.",expository
942,"Jijik nyên uku sudo têgong gês têkek tun coa uku namên waktau têmot nak kêrsai taman, waktau o uku gidong istirahat kêmaên payêak nak taman iding pnanku kêrjo. Kenliakku ade kêrsai nak taman o trus uku mini kêrno pnan kêrsai o kulo nak bêak pun kiyêu, pekerku padekba istirahat nak di ipê pnannê agok sêngok nam samo têtidua kulo. Pas uku têmot tangênku mêgong biding kêrsai o, uku agok curiga ngen ade cêak dê uku têgong nak biding kêrsai pas uku sêmnok ruponê gs têkek tun, gesea kêmbiak jijiknê uku sapêi asai lok mutêaknê, smudonê uku coa jijai lok istirahat di trus uku mêsoa pna nak ipê biyoa utuk mpu tangênku dê kêno têkek tun o.",descriptive
739,"Itê harus namên biso phobia ngen trauma, amên sabên kêrno phobia nam kuni faktor keturunan jano lingkungnê. Luyên kuni o phobia kulo nam têjijai kêrno asai sabên dê bêlbiak nam bae kêrno pnan jano barang dê si coa as. Amên trauma adeba dê ningêt waktau ade têjijai dê pêrnêak si mêding makonê trauma nam timoa kêrno ade têjijai bêl o. Ade kêkêdau utuk milok ngen mubêt trauma ngen phobia utuk mubêt phobia ngen cao muk kêkêmuk dê dau gizi ngen dau muk biyoa putiak daui sapêi têlau liter dêbilai, dau istirahat ngen manêu latihan relaksasi awêi yoga ngen latihan utuk nam mubêt phobia o. Amên cao milok ngen mubêt trauma nam ngen crito jano masalahnê ngen pasuak dê paok, mênêa kegiatan dê nam mênêa snang awêi hobi, cêmubo madêp asai sabên dê timoa ngen matur stres ngen baik",expository
755,"Asai sabên ngen khawatir odê coa mnyudo bakêa ade akibat ngen tun o dewek, ipê igai tun o ade hubungannê ngen pinjol. Minyêm online yo dê coa nam masên do o bakêa dapêt ancaman ngen kecek kasar, ancaman ngen bakêa nlapor ngen plisi. Ancaman kuni pinjol yo dê bakêa mênêa coa tau kmasai ngen pogoa telpon tip mênit jam, mubung sêpasuak ngen kêkuwat sapêi bos pnan itê kêrjo dê nak lêmnê ade kontak, sêmbêa foto ngen ade kulo sapêa ade ancaman utuk jêmuwoa ginjal utuk masên utang o. Utuk madêp pinjol yo coa perlu sabên, dê harus itê mênêa adeba knopoa kutê bukti teror, ancaman, intimidasi, nêa laporan magêa plisi, nadau moi situs resmi OJK nak https://konsumen.ojk.go.id/FormPengaduan jano mlapor moi situs aduankonten.id,jano nak Twitter@aduankonten. Hal yo bakêa mênêa OJK langsung blokir aplikasi o supayo cigai opersi igai.",persuasive
51,"Ade tiko uku prai uku cubo mênêa gennê kacang kribo ade kulo dê madêak kacang tênoa, bahannê kacang tanêak, gêlpung poi pulut ngen gulo, dê nêa ku yo coa si lok srai ngen awêi dê tênukua o mungkin ade dê ku ang coa tau ba, dê pêting asai nê padêk, kêkucêp dê dio uku paling galok muk, biasonê amên lalau uak amên min sêtom uku bi pasêt têmukua, biasonê nak mini market ade jêmuoa. Uku amên muk dio dê niênnê galok coa tingêt bêdan, luyên ngen kacang dê gureng o dê gi ade kalêak agok têmamêak kerjo lok mukok kalêak nê kilêak, amên dê dio tingêa muk.",narrative
888,"Indonesia adeba dau tun namên ngen dau sukau, ras, budayo ngen agamo. Ade teori dê jêmlas asal usul bangso Indonesia misalnê teori Yunan, mnurut teori yo ninik puyang tun Indonesia o asalnê kuni Yunan, Cina. Tokoh dê dmukung teori yo adeba Drs. Moh Ali. Dasar pêndapêtnê o adeba ade dê têmao kapok tuai nak wilayah Nusantara dê bi lok srai ngen kapok tuai nak kawasan Asia Têngêak. Luyên kuni Drs. Moh Ali, dê dmukung igai teori Yunan yo adeba Prof. H. Kroom amên si yakin asal usul bangso Indonesia kuni daerah Cino Têngêak kêrno daerah o dau biyoa-biyoa lai, têbo o mcibêa kêkiro taun seribau lêmo otos sapêi taun duai ribau sêati masehi. Teori Nusantara madêak amên ninik puyang Indonesia o asalnê kuni Indonesia yo ba coa si kuni luwêa. Teori Nusantara dênukung Prof. Moh.Yamin, pendapêt yo dasarnê ngen têmaunê fosil ngen artefak dê lêbiak dau nak wilayah Indonesia nêbaning ngen daerah luyên nak Asia, misalnê dê tênmau fosil Homo Soloensis ngen Homo Wajakensis.",argumentative
462,"Al Quran kitêb suci agamo Islam, nak lêm Al Quran dê tun Islam yakin adeba Firman Allah SWT dê nêwahyu nak lêm baso Arab ngen Nêbai terakhir Nêbai Muhammad SAW, utuk sênapêi magêa umat manusio sapêi akhir zaman. Al Quran adeba do kitêb suci dê paling dau dê gêuno Allah SWT dê isainê kêkêdau sunah jano bab adeba sotos pat belas surah ngen tip surahnê têbagiak nak lêm kêkêdau ayat. Isai nak lêm Al Quran adeba petunjuk masalah kisah bersejarah ngen têmkên pêtingnê moral. Pokok kajai nak lêm Al Quran adeba masalah aqidah ngen tauhid nak ipê kêduainê isainê masalah ibadah, akhlak, hukum sejarah jano kisah manusio ngen dasar-dasar pengetahuan ngen tehknologi.",descriptive
993,"Utuk masalah utang yo sêbênêanê coa si masalah lai jano titiknê, dê pêrnêak uku mêding utang titik kulo amên itê ati nam masên do o amên têmau ngen tun dê pnan itê butang asai selek o pasêt ade. Amên nadêakku buliak bae itê ade asai selek tapi itê kulo amên ati nam masên mêak mlilai kulo, amên uku bakêak uku madêp amên ade utang ngen tun trus tunnê mnagiak. Tun kulo nam maklum amên itê ati nam masên, mêak kulo amên ade dê mnagiaknê itê mêngiak, itê kulo mêstai mingêt waktau itê lok butang o. Têtiko kuwat mêlêi itê butang o coa si kêrno si lêbiak, do o ati tau tapi kêrno si meker itê ngen si kulo coa lok itê idêa mêsoa utang pnan luyên. Dau tun têtiko amên tênagiak utangnê si dê mêngiak, model yo tun dê coa namên coa mokasiak.",argumentative
794,"Amên itê sabên ngen do bnatang awêi kuyuk ipê igai kuyuk o awit mjalang, itê maêak panik, cubo itê mcuguk ngen mok butau jano bae dê nam itê makêi utuk mngêluk. Dê daunê amên kuyuk bi kêmliak itê mcuguk biasonê si mlilai, do o amên kuyuk biaso, amên têmau kuyuk gilo itê dê harus nam sêmlamat awok tê kilêak. Utuk nam milok jênalang bnatang awêi kuyuk yo itê coa nam amên bi sobok, dê pasêtnê itê harus nam tênang ngen mêak panik. Samo peker itê nam mêsoa jano gen sênyatai tê utuk nam mulêu kuyuk o, mêak itê gêgulut mlilai, amên itê mlilai bi pasêtba kuyuk o bakêa jêmalang itê.",expository
863,"Aplikasi instagram adeba aplikasi dé dau tun gémuno, ipé igai tun dé témuan usaho, utuk manéu usahoné si nam gémuno aplikasi instagram yo. Tapi mnurutku aplikasi instagram yo dau kulo dampak dé ku ang baikné utuk anok dé muloi lai, kérno amén ku ang awas nak aplikasi yo dau nyén dampak utuk masalah sosial dau anok uai uyo lébiak asik ngen instagram kuni kékopoa ngen kékuwatné cao langsung, dau kulo anok uai lok si sélawéi jano sémanéi galok bogoa ménéa foto su ang jano ngen kuwatné kuni si diskusi masalah sékulah ngen kékuwat sékulahné.Coa si do o bae ngén adené online shop kulo do o témaméak dau utuk kémluwéa caci kérno galok témukua barang nak yo kérno baginé goné mémudéak.",argumentative
1115,"Zaman yo bi dau kten tun dê makau ade agamo tapi si ku ang makau adenê Tuhan, itê nam kêmilak nak kehidupan bêbilai, dau tun dê coa mgo agamonê igai dê nekernê dênio yo bae. Mêak itê madêak tun dê ktennê beragamo nak muko tê do o tun bi bersih do o ati tau, itê kêmliak igai ulêaknê bêbilai do o coa kêmten amên si o tun dê yakin ngen adenê Tuhan. Utuk itê dê gi ade anok dê gi dau perlu nbimbing, do o tênamêakba utuk lêmau agamo dê daunê supayo si bêbênêa pêcayo ngen yakin amên Tuhan o ade, kêsabên tê amên si ku ang yakin ngen adenê Tuhan sudo yo nam bae si bubêak pekeran kêrno si bakêa pêcayo ngen dê nyato si kêmliak bae, amên bi barêak yo do o bi srai ngen faham atheisme, mêak sapêi têjijai ngen anok keturunan tê.",persuasive
817,"Amên masalah rem lok têatêi nyên, amên nam ayok itê min kendaraan o itê harus mcek kutê muloi kuni ban sapêi rem. Dau tun min kendaraan cêlako o dê daunê kêrno rem, amên itê min stom titik biaso dê model an, asaiku coa mbahayo igê itê gi nam makêi rem tangên do o asaiku gi nam mnulung, amên stom lai do o rêrato kutê muloi kuni stir sapêi rem makêi angin, jijai amên mêsinnê matêi do o dê daunê coa fungsi. Utuk stom dê barêak yo dê kutê makêi sistem angin sêbênêanê lêbiak bahayo nêbaning ngen stom titik bêl o. Amên uku bi mêding min stom têtibo remnê coa makên, do o asai gi cigai nam peker panjangnê dê neker o awêi ipê mêak sapêi bahayo utuk tun luyên utuk awok dewek o cigai tê meker.",descriptive
1166,"Nak lêm agamo Islam do o coa si adenê reinkarnasi, nak ipê tun dê bi matêi do o bakêa laher igai, dê adenê amên nak Islam tun dê bi matêi o bi luyên dênionê nak antaro o ade biso pnannê. Memang ade pao agamo dê pêcayo ngen reinkarnasi yo tapi khususnê utuk tê dê agamo Islam do o coa si, tun dê pêcayo ngen reinkarnasi yo madêak amên tun dê bi matêi o do o bakêa lahêr igai ngen bêtuk dê luyên. Amên mnurutku reinkarnasi o coa nyên masuk moi akêa pekeran, sebab itê pêcayo ngen adenê Tuhan trus itê kulo pêcayo amên tun bi matêi o bi baliak koi alam luyên dê itê coa nam masuk di sêati itê matêi, kêcuali amên Tuhan kêmlok itê nam bae kêmliak alam luyên o.",narrative
150,"Misai waktau liburan nak kondisi gi lêm pandemi, itê coa bebas lok lalau moi ipê-ipê kuni diêm bae nak dasêi, jijai keme misai liburan keme nak blakang umêak bae, amên nak blakang umêak biasonê ade ba têtanêm musiman awêi pun jamau, lemeu ngen manga. Dêbat yo uku misai liburan ngen têtanêm, uku bi sêmyap kracok utuk têtanêm awêi pitok, pupuk organik,semlan ngen polibag. Uku muloi mênêa pnan têmbêa sêmlan ade dê mukut, ade dê muloi misai polibag gên pnan tanêm, keme têmanêm tomat, cabê ngen kacang panyang. Ade abiak dêmingau slamo libur keme bêkuser nak blakang umêak, tapi masuk buln keduai ngen ketêlau pêi kêten aseanê, dê niênnê barêak cabe ngen tomat bi muloi bêbuak kacang kulo, jijai liburan keme yo bêbênêa ade manfaatnê, jiaji walau gi lêm pandemi keme gi têp nam misai liburan.",narrative
625,"Utuk magiak pengalamanku masalah kêrjo tê dê pêrnêak  nêbut tun, memang ba itê bi pasêt ade asai kêciwo, mêngiak ngen asai lok tê mribut. Kêrno pekeran tê ngen tun coa srai, amên itê coa gi lok mbut kêrjo kuwat tapi ade pa o kuwat si coa meker mini, jijai utuk itê sudo yo amên ade mêding kêrjo nêbut tun itê coa perlu mêngiak, amên itê têmau tunnê ipê igai itê namên apisi cukup itê madêak bae amên caonê o salêak, tapi amên si gi masiak coa mêding salêak nunyauba jibêak sapêi bribut. Sêbênêanê coa si jêrkai nêbut tun dê ade o coa si jêrkai tê, itê tingêa mok baiknê bae ngen adenê kejadian o.",persuasive
503,"Alat musik tradisional kuni Jawai Barat ade gennê angklung, angklung yo nêa tun kuni bahan  buluak. Utuk mênêa angklung yo tun dê bêbênêa ahli ngen tun seni jijai utuk matur suaronê do o perlu jiwo seni dê agok lêkat, kêrno utuk nam têmtau saêi kuni do moi dê luyênnê o coa kutê tun nam. Utuk bahan buluaknê kulo coa si kutê buluak nam mênêa angklung yo, ade sêsi jenis buluak dê tun mok utuk mênêa alat dê do yo. Utuk sêmaêi jano main angklung yo kulo coa si mudêak awêi alat dê luyên, kêrno cao itê gêmrok utuk dapêt saêi dê baês kulo itê harus bêlajêa nyên.",descriptive
280,"Bilai dê coa mudêak itê mlupo o ade dê do nê bilai itê nikêak, nak bilai o mungkin kutê itê dê mêding bi nikêak asai kêmbiak snangnê. Dê niênnê o tun tuai tê si mêding snang kêrno si mujua gi ade omor nam kêmliak anoknê nikêak, itê dê nikêak snang nam dapêt bakêa prêpuan dê itê kêmlok nam bêbilai kêmuat itê. Uku tingêt waktau uku nikêak nak Cirebon, kêmasaiku uku bae dê mêding snang ruponê kêluargoku i o kulo kêluargo prêpuanku baik dê nak magêa keme nikêak jano dê coa nam kutê mêding snang. Utukku uku mokasiak nyên magêa Tuhan kêrno bi nêlêi dê bakêa dêmaping uku tun dê ngêrtai ngen lok kêmuwat uku nak lêm keadaan jano bae.",narrative
508,"Ade alat musik tradisional kuni Lampung kulo gennê Gamolan, utuk gamolan yo tip acara-acara lai nak Lampung bi pasêt makêi gamolan yo. Utuk bêtuk alat yo lok srai ngen alat musik tradisional kuni Jawai dê têgen gamelan. Gamolan yo kulo ade kêkêdau mêcêm kutênê o lêluyên suaronê, cao mainnê kulo srai ngen main gamelan cuma beda nak iramanê bae. Alat musik tradisional gamolan yo bi ade kuni zaman mêna o, utuk bahannê o kuni buluak nêa mipis sêsuoi ngen irama dê klok tê, jijai amên bêtuknê lempengan kuni buluak kuni pênok sapêi panyang jijai lêluyên saêinê, tingêa itê matur iramanê. Uyo bi dan umêak sêkulah dê têmuan alat gamolan yo gunonê partamo utuk kêmnal ngen murid-murid supayo namên gen alat yo, kêduai nak lêm kêgiatan luwêa bêlajêi ade kulo guau dê majêa cao mainnê.",expository
389,"Utuk itê dê agok mêding sedih kêrno têningêa kuwat baliak uak kuni tê, mungkin kutê itê bi ade mêding. Tapi do o coa si jijai masalah igê, ipê igai zaman yo têngen bae itê lok miling jano nguta ngen kuwat tê o nam bae. Zaman uyo bi canggih, mêak gi miling lok itê nguta samo kêmliak tunnê kulo nam, Jijai mêak ba itê mêding agok bênêk amên ade kuwat tê baliak uak kuni tê, mungkin kulo do o adeba dalên dê baik utuknê itê dê têningêa hikmahnê nam mêding asai inau ngen tun dê itê kenal bi lai, do kulo itê dapêt mok pelajaran kuni di amên coa sêlamonê itê nam sêsamo awêi dê kênlok tê.",persuasive
1158,"Daunê bnatang dê bi brasea cloning kêkêdau ilmuan akibatnê dau ilmuan meker adenê utuk cloning manusio, trus timoa pertanyaan jano niên proses cloning nam nêa utuk manusio?. Proses yo mungkin bae nam nêa, tapi prosesnê coa mudêak ngen dau resiko mungkin bae, utuk proses cloning bnatang bae do o dau gagalnê makonê hal yo coa ade etika amênnêa utuk manusio. Nêbaco kuni National Human Genome Research Institute, manusio ngen primata lêbiak saro amên cloning nêbaning kuni mamalia luyên, hal yo kêrno gelendong protein mêlkêt paok ngen inti sel makonê amên inti sel o nakêt gelendong protein bakêa milêm ajua trus gêmangau pembuahan sel.",argumentative
1157,"Cloning adeba kêkêdau proses dê nam gmuno utuk mênêa dê srai kuni do kesatuan biologik dê cao genetik identik ngen coa pakêi reproduksi seksual. Mênêa bahan dê srai yo tun madêaknê Clon ngen ade genetik dê srai ngen aslinê. Istilah Cloning yo asalnê kuni Inggris adeba cao manusio utuk cêmubo supayo nam ncipto duplikat makhluk dê coa liwêt proses perkawinan. Perkembangan lêmau pengetahuan uyo khususnê biotekhnologi moderen ngen  reproduksi têmamêak dau bibit unggul organisme dê tujuannê adeba utuk milok coa suburnê bibit jano infertilitas. Tujuan cloning dê luyên adeba utuk dapêi individu bêlau ngen sipêt genetika srai ngen kêduai aslinê, biasonê cloning dê nakêi manusio utuk dapêt jênis tanaman jano bnatang dê ade kwalitasnê.",descriptive
172,"Ade dau aktifitas dê nam itê manêu nak waktau luang, kuni itê gêmuno waktau cuma utuk berlaha-leha nak dasêi berbilai-bilai lêbiak baik itê gêmuno waktau o ngen kegiatan dê ade manfaatnê, mislnê itê gêmuno waktau o utuk mêrsih umêak, supayo umêak jijai bersih ngen nyaman. Coa gi bakêa mngêding amên itê misai waktau utuk beberes nak dasêi, awêi mersih bilik, mersih dopoa, mersih ruang tamu ngen mersih glung umêak, mukut latêt supayo kêten bersih ngen rapi. Do igai amên itê cet mbersih umêak ngen glung umêak, umêak tê jijai sehat ngen baês ulêsnê dê niênnê umêak tê uak kuni penyakit.",descriptive
1098,"Nak sadêi o tun têtuai dê nekernê cuma kêrjo awêi ipê nam brasea, utuk anok-anoknê dê memang lok sêkulah nyên do o si mpek nak kota ngut sapêi têmat, ipê anoknê dê coa sêkulah do o si majêa cao tani ngen mêlêi lahan utuk anoknê nam gmarap. Coa si dau cêcito tun sadêi amên uku pêrnêak têmanye, asea taninê baês ngen anok dê sêkulah nam têmat trus mudêak masuk kêrjo. Tapi utuk informasi jêjano do o agok cênok dapêt amên itê tingêa nak sadêi, makonê tun-tun sadêi têtiko itê bi an dapêt informasi nam bae tun sadêi ati namên. Mnurutku utuk gacang tun sadêi nam maju ngen mudêak dapêt informasi do o têgatung ngen aparat dê tugas nak di. ",argumentative
6,"Jano  udi ade dê galok muk kêkêmuk kuni bahan kan ? amên ade, pasti udi ade dê namên ngen empek-empek. Empek-empek jano pempek do o kêkêmuk kuni Plimbang dê bi dau tun Indonesia namên. Asainê luyek tênamêak ngen kuwêak cukonê dê asainê pêlgiak, mis ngen pi iak. Supayo nam muk empek-empek nak umêak, itê nam mênêa dewek. Bahan dê perlu itê sêmyap utuk empek-empeknê daging kan dê padeknê amên ade kan belido jano kan wên, sagau, gêndum didik, ngen rêpêak-rêpêaknê. Nulek jijai do sudo o nêbentuk awêi ipê klok tê baru nêbus ngen biyoa gêlgok sapêi si ngapung baru nakêt. Utuk mênêa kuwêak jano cukonê itê makêi cabe mun, bawang putiak, gulo milêak, ngen cuko amên ade tênamêak tongcai didik nebus ngen takêa biyoa kêdau itê lok mênêa.  Amên empek-empek bi jijai tingêa gêmureng sudo o sen yap tenamêak ngen kuwêa jano cukonê.",expository
1030,"Ngen kêmliak coa perjuangan mbut kemerdekaan Indonesia dê dapêt cao coa mudêak, dê cigai lok jênajah bangso luyên, rakyat Indonesia miliak utuk mlawên penjajah makonê prang cigai nam milok. Perjuangan dê coa mnyêrêak kuni pahlawan Indonesia lêm jêmago kemerdekaan trus blanjut sapêi plosok-plosok, pahlawan rêrato nam malêak penjajah o ngen nam mok kendaraan ngen snyatai utuk têmamêak kuwêt perjuangan rakyat Indonesia. Makonê dau pahlawan kuni daerah timoa utuk jêmago kemerdekaan Indonesia. Jijai bukti hormat ngen pahlawan-pahlawan o têntêp tangêa dêpuluak Nopember jijai bilai Pahlawan Nasional ngen adenê penetapan yo bdasar keputusan Presiden nomor têlau otos num puluak satu sembilan belas lêmo puluak sembilan tentang bilai Nasional dê têneken Presiden Republik Indonesia Ir.Soekarno.",persuasive
306,"Memang amên itê kêno PHK o dê pertamo itê mêding sedih,  awêi têtanggoku si kêno PHK kêno nak pnannê kêrjo ade masalah keuangan. Jijai têtanggoku o kêno kulo nêdan kuni perusahaan, amên mnurut ceritonê perusahaan pnannê kêrjo jak ade pandemi yo memang agok ku ang kegiatannê, jijai utuk masukan perusahaan coa imbang ngen caci kêliwêa makonê dalên dê nêmok pimpinannê adeba kê mu ang karyawan kilêak ngen janjai amên bi normal igai sudo yo perusahaan bakêa mêdêu igai. Utuk kuwatku yo uku mêlêi saran utuk nak mêsoa kêrjo luyên jano mukok usaho dewek, kêrno amên itê bogoa meker bae coa gi mênyudo, itê harus nam gacang mok keputusan.",expository
546,"Waktau o omorku gi duai puluak têlau taun, uku sakit botok bêbilai ngen coa ade ubêaknê walau uku bi muk ubêt botok kuni klinik. Uku mbinai nalau moi dokter spesialis pas nêrikso dokter madêak amên uku kêno TBC uku têkanjêt asai coa pêcayo. Tamêak bilai botokku tamêak jijai, kêmluwêa baêak ngen botok dê bi agok an mênêa bênêk awokku tamêak ku ang ngen imun awokku kulo milêm tu un. Akhirnê uku moi umêak sakit lok ronsen, dokter madêak amên TBC ku bi parah tapi gi nam kaên amên uku menem ubêt ngen teratur mêak sapêi bêdan sêlamo dêtaun. Kêrno saki yo kutê kêluargo agok ngê uak, têbo o sabên mêak maliak. Tip bilai uku bêduo ngen puaso supayo sakitu nam kaên. Bi dê taun ngen uku têmotoa saran kuni dokter ngen coa têlat muk ubêt, ternyato sakit TBCku bi bêku ang tapi ati kaên cao nyên, uku maêp ade keajaiban utuk nam kaên ngen uku kulo sadar amên kesehatan o la ang gonê.",descriptive
782,"Harusnê itê lok jijai sêksai amên itê kêmliak nyên ade kecelakaan, tapi têtiko itê nêa repot kulo amên itê jijai sêksai o. Makonê ja ang tun lok jijai sêksai amên kêmliak kecelakaan dê niênnê si coa lok repot. Sêbênêanê amên perlu sêksai o mêak sapêi mrepot tun, cukup bae minoi keterangan ngen sêksai mêak sapêi sêksai bogoa belek moi ndêu utuk minoi keterangan, nak yoba dê mênêa tun sabên jano malas jijai sêksai amên tun kêmliak ade kecelakaan. Têtiko kulo tun nêa sabên kêrno dê salêak têtiko coa lok makau salêak, dio kulo jijai masalah api dê jijai sêksai, si sabên kulo mêak ade jêjano ngen si kêrno si mênêa keterangan o.",descriptive
146,"Nak lêm pariwisata fungsi transportasi o dê paling pêting. Transportasi o adeba alat utuk min wisatawan lalau moi tujau wisata. Transportasi yo utuk mênêa mudêak itê lok lalau moi tujau wisata o ade dau mêcêm alat transportasi awêi biduk misalnê. Angkutan biduk yo biaso adenê nak pnan wisata biyoa, misalnê daerah wisata aliran biyoa jano danêu, itê dê mini nam makêi biduk utuk mto moi kêmliling danêu jano têmotoa  sepanjang biyoa têtiko sapêi botos meter utuk kêmliak kê baês  pemandangan. Lêbiak padek igai amên kêmnêk biduk waktau kêlmên. Itê nam kêmliak pemandangan sadêi dê itê mlitas. Têtiko itê cigai tingêt waktau amên bi nak das biduk.",expository
419,"Abdurrahman Wahid laher tujuak September sembilan belas pat puluak trus mêningêa tangêa têlau puluak Desember Duai ribau Sembilan. Si o dau tun namên ngen gen Gus Dur sio adeba tokoh agamo sêpêt kulo jijai pemimpin politik ngen jijai Presiden kê pat Republik Indonesia kuni taun sembilan belas sembilan sembilan sapêi duai ribau satu. Si adeba tokoh ulama si kulo cendikiawan dê faham agamo si kulo têmuan intelektual Islam dê lêkat dê ade kontribusi pemekeran dê ade epek panjang lêm sejarah kebangsaan Republik Indonesia. Warisan kuni Gus Dus adeba pemekeran masalah Islam. Gus Dur cao coa langsung bi mêlêi kesempatan utuk perkembangan pembaharuan pemekeran Islam masalah Taqlid. Taqlid tainê têmotoa coa namên dalil do oba sikêp coa baik nak lêm Islam, mnurutnê pemekeran masalah Islam harus ade dasar ngen akea sehat ngen dalil dê jelas kulo.",persuasive
164,"Ade tikonê jêmau ngen kêrjo bêbilai, utuk mêlnyêp jêmau o keme cet mênêa kegiatan ngen kêkuwat, luyên kuni lalai wisata moi pnan rekreasi, tetiko keme kulo cuma tmoton film nak umêak. Film dê keme tmoton nam dau variasi sêsuoi ngen galok bae, biasonê keme miliak film dê lêlucu, dê nam mênêa keme tawai sêsamo jijai asai payêak agok bêku ang didik. Tawai nam kêmu ang kadar hormon stres awêi dê tênulis halo.com, manfaat noton film dê lêlucu o nam kêmu ang tekanan dalêak lêkat. Do igai amên nadêak tun amên cet tmaton film-film lucu coa mudêak tuai jano awet uai.",argumentative
532,"Amên ade dê lalau moi Kulau khususnê nak Lebong, keme tun jang ade igai kêkêmuk dê bi ade kuni zaman ninik puyang mêna o gennê Pujuak, juadêak yo bi lok srai ngen dodol jano jenang amên nak Jawai. Pujuak kuni daerah keme Jang ade kulo mêmêcêm asainê dê bi dau tun kênal gennê lêpuk, pujuak yo dau makêi diyên, amên pujuak biaso dau makêi bêlas kêtan amên lêpuk yo bêlas kêtannê didik dê dau nê diyên. Utuk mênêa lêpuk yo kulo coa si dau makêi nyoa ngen coa makêi gulo, utuk asai misnê o bi ade kuni diyên, jijai asainê bêbênêa diyên, tênamêak bêlas kêtan didik o cuma utuk têmlonê bae. Lêpuk yo dau tun jêmuwoa utuk rubo, tapi bedanê amên dê tun jêmuwoa yo biasonê diyênnê didik beda ngên amên itê lok utuk dewek. Dê bi pasêtnê utuk asai ipê igai itê gê galok muk diyên lêpuk yo kêmbiak padeknê.",expository
1198,"Tun dê ade pekeran lok matêi bladêu o tun dê bi putus aso ngen idupnê, utuk itê dê têmau tun dê ade pekeran barêak yo baiknê itê dau mêlêi pandangan ngen nam usaho utuk mênêa tun o ade smangat igai utuk manêi idupnê. Memangba dê daunê tu  dê ade pekeran matêi bladêu o, mungkin coa ade pnannê utuk nam magiak cerito masalahnê jano tun dê bi an midêp sakit dê coa kêkaên. Nak yoba itê nam mgo tun dê gidong lêm kondisi barêak yo utuk nam mêlai atêinê mêak sapêi pekerannê kêpak. Tun dê barêak yo kulo si bi cigai nam peker panjang, dê nekernê o awêi ipê cao si nam smudo idupnê kuni si bênêk têmanggung ban idup, makonê itê dê majok si utuk nam mukok pekerannê mêak sapêi si pnok pekeran.",expository
933,"Coa kutê itê taên ngen mon amis ipê igai mon amis kuni dalêak, amên itê moi umêak sakit umum ipê igai moi ruang tun mlaher jano ruang kecelakaan, nak di o ngêding nyên amên mon amis o cet itê sêmnok. Mnurutku khususnê utuk ruang duai yo harusnê awit marsih ngen karbol jano utuk kêa dê agok um, amên nam tip duai jam dêbat do o nêpel ngen kamar mênainê kulo mêak sapêi ade mon amis. Uku amên kêmliak jano sêmulau tun nak umêak sakit amên si nak ruangan dê ade mon dalêaknê coa nam an uku nak lêm, sudo kêmliak têgoa sudo o uku keluwêa, amên sapêi an uku nak lêm sabênnê mêak uku mutêak.",argumentative
1152,"Masyarakat mangêp LGBT adeba golongan dê mnyipang, golongan dê pênuak duso sapêi ade negara dê coa misin ngen adenê LGBT têmasuk Indonesia. Nak Indonesia coa buliak kêrno do o coa sêsuoi ngen nilai agamo, nilai budayo ngen undang-undang dê ade nak Indonesia. Luyên kuni o ade pêndapêt madêak amên sudo yo LGBT bakêa mênêa tun Indonesia jijai awêi golongan LGBT trus dau kulo pêndapêt nak masyarakat amên LGBT o coa baik, hal yo kêrno adenê anggapan amên hubungan sêsamo jenis adeba duso lai. Tuhan ncipto manusio o ade pasangannê do oba dê harus manusio têmotoa ngen mêak sêmalêak kodrat. Kutê ajaran agamo dê nakau nak Indonesia bi jêlas têmgêak adenê LGBT kêrno coa sêsuoi ngen falsafah bangso do oba Pancasila, amên ade dê mnyalêak kodrat ngen coa têmotoa aturan agamo bakêa ade akibat bencano alam dê tamêak an tamêak dau do oba tando akhir zaman.",descriptive
814,"Nak pnan keme khususnê Lebong amên mini dê ati pêrnêak mini do o harus namên kilêak cao-cao tun sadêi di. Utuk keme dê tun Jang, tun tuai mêna o awit madêak ngen anok kêpaunê ngen majêa kulo cao nak tanêak Jang khususnê. Barêak keme kulo dê asli tun Jang do o amên moi pnan bêlau walau gi nak daerah keme kutê cao keme namên, do o bae têtiko ade bae dê coa tingêt coa yo nano, makonê ade cêlako kêrno coa têmotoa dê nadêak tun tuai, ade dê pasuk, ade dê pisong, ade kulo dê sapêi ajêi, amên bi kêno barêak yo do o pakso tun tuai nak di jano kêtuai adat di dê nam mrusêaknê supyo nam kaên.",expository
1021,"Kuni taun sembilan belas tujuak puluak dêlapên keme tingêa nak Lampung, pasnê nak kota Tanjung Karang amên bêl o tun madêaknê, uyo bi bubêak jijai Bandarlampung ibu kota propinsi Lampung. Amên bêl o Bandarlampung o ade têlau kota Tanjung Karang, Teluk Betung ngen Panjang, uyo têlau kota o jijai do gennê bubêak jijai Bandarlampung. Ngut uyo kuni têlau kota dê bêl o utuk fungsinê kulo coa bubêak, amên têgen Tanjung Karang bêl o ngut uyo jijai kota perdagangan, Teluk betung gi masiak jijai pnan pergudangan ngen Panjang do o têp jijai pelabuhan kêpêa. Uyo kota Bandarlampung yo tamêak maju do o kêrno Propinsi Lampung adeba gerbang Pulêu Sumatera amên kuni Pulêu Jawai, tun lok mao kota ipê bae dê ade nak Sumatera mlitas daêt do o bi pasêtba mlitas Lampung.",narrative
375,"Mêding asai mênyêsal o mungkin kutê tun bi ade cubo, amên uku bi dau mêding kêrno dê daunê galok têmotoa pekeran dê salêak lakêak. Amên nadêakku itê buliak bae mêding asai o tapi itê kulo harus nam gacang muang pekeran o kêrno amên itê coa nam gacang muang do o bakêa muk awok tê. Mnurut ahli pentesalan o adeba emosi negatif dê itê mêding gia sapêi moi atêi, mnurut Ikhsan Bella Persada, M.Psi.,Psikolog, itê coa sadar amên dê sudo terjijai do o itê coa nam mubêak keadaannê, tapi dê nam itê mubêak o adeba keadaan uyo ngen moi mukonê.Têtiko itê coa lok makau jano dê itê têmau ngen mêding dê ade nak atêi tê.",argumentative
86,"Ade kêkêdau sayuran dê nam nêmuk matêak asainê baik tapi kulo dau vitamin ngen mineral dê gi lai. Muk sayuran matêak ca o teratur efektif utuk jêmago kesehatan babok. Ade kulo pa o sayuran nam mênêa itê coa gacang kêten tuai. Kandungan nak lêm sayuran matêak o dau manfaat utuk awok kunyau coa gacang kê ut babok awok. Biasonê sayuran matêak sêndio utuk skulêm mukmêi gen kuwat samêa, biasonê dê cet itê têmau adeba lêpang. Lêpang o nam kulo amên lok mlapên tapi dê daunê lêpang cet tun muk matêak bae kêrno lêpang yo memang dau manfaatnê utuk babok papêa ngen utuk kêmcang babok.",expository
334,"Trauma waktau gi titik adeba peristiwa dê nding anok titik dê mênêa asai sabên amên trauma yo nam si mêding ngen nam kulo jijai masalah psikologis pas bi lai. Akibatnê mnurut halodoc.com, kêjijai dê mênêa trauma o nam jêmijai pekeran anok, hal yo nam jijai pengaruh nak lêm pekeran somor idup jano nak awok, mental ngen sosial. Akibat kuni psikologis kuni trauma kuni titik o biasonê coa nam têmaên mêngiak, depresi, emosi dê agok têkên, mêding asai stres, sudo traumao dê cet gêmangau pekeran ngen psikotik dê kulo têgangau. Jijai amên itê ade anok dê gi titik itê pasêt namên amên si ade trauma, itê harus nam gacang min moi psikiater kunyau paling coa nê nam kêmu ang jano mêlnyêp asai trauma o ngen dukungan kêluargo kulo. ",argumentative
771,"Asaiku pao itê ade dê sabên snutik, awêi ade kuwatku sêkulah SD bêl o gennê Herman do o amên bubêt nêluak doter sutik coa si bakêa lok, amên nêluak miliak sutik jano muk ubêt dasoi bi pasêtba si miliak muk ubêt do o kêmbiak sabênnê snutik. Waktau keme gi kelas pat waktau o ade kuni kesehatan utuk sutik cacar, jijai kutê anok sêkulah do o harus sutik, jijai dê lucunê waktau o têtiba kuwatku Herman yo nano nyêp kuni kelas, smudonê keme nêluak guau mêsoa nak ipê Herman yo nano. Keme kêmliling skulah sapêi belek umêak sêkulah mêsoa coa têmau, nak warung kulo coa smudonê keme belek moi kêlas madêak ngen guau amên Herman coa têmau. Sudo gilia keme sutik guau mêluak keme moi umêak kuwatku Herman o, uku duai ngen kuwatku lalau moi umêaknê sapêi di keme têmnai ngen inoknê, jijai padêak inoknê Herman gi nak sêkulah ati belek, jiai keme madêak amên nak sêkulah gidong ade sutik cacar, sinê coa si nak sêkulah. Sêsamo ngen inoknê keme mêsoa coa namênnê Herman o bunyin nak ponok dê nak sawêknê.",narrative
313,"Ade kulo sêpasuakku si têningêa inoknê mêningêa, si kutê bêpat basuak dê pisêtnê sêlawêi. Nak antaro pat basuak o dê an sêdingênnê dê pisêt yoba, kutê kakoknê madêak mêak an igê sêdingên tapi si coa gle. Uku cêmubo madêak pas kulo waktau o uku singêak nak umêaknê, dau ba uku crito ngen si sapêi uku madêak amên nak agamo o coa buliak an igê sêmdingên dê mêningêa, amên itê coa nam têmimo ngen ati nam ikhlas magêa ketentuan Allah dê mêningêa o coa nam tênang nak di, jijai sudoba bogoa sêmdingên, amên memang sayang nyên ngen inok o usahoba tip sudo sêmyang mbo duo utuknê.",descriptive
731,"Uku an tingêt waktau keme ade proyêk uak nak luwêa kota kêkiro dêpuluak taun dê sudo, waktau o stom dê makut material keme masuk paret, jijai keme lalau moi lokasi pnan stom o cigai nam gêrok. Uku bêduai ngen kuwatku gennê Ukar, jijai pas sapêi lokasi keme harus maliak barang dê stom o moi stom luyên, uku telpon moi kator utuk kmirim stom kosong moi lokasi, ade abiak lêmo jano num jam stom dê knirim o sapêi. Waktau o keme kulo bi lapor moi pos plisi dê paok kêrno pnan stom o nak pnan sunyai jijai keme minoi plisi nam jêmago ngut stom dê masuk paret o kêluwêa. Pei lok sudo maliak barang moi stom dê do igai do o bilai bi kêlmên kêkiro jam satu pueng, têko anok-anok uai ade abiak tun têlau puluak magêa keme kutênê mukok golok ngen madêak minoi caci keamanan, kêkuwat dê ade nak di kutê rim têmasuk plisi, jijai kuwatku dê têgen Ukar yo nano bi tênodong ngen golok, akhirnê uku mbinai miling ngen têbo o amên keme yo cuma kêrjo, amên udi lok caci keamanan mên uku mlapor ngen kator supayo si mbo tun ngen min caci keamanan.",narrative
423,"Nêbai Adam ngen Siti Hawa adaba manusio pertamo prnêak ade dê tingêa nak sêrgo, dê mêding kutê dê ade nak sêrgo awêi dê nadêak nak Al Quran, amên Nêbai Adam ngen Siti Hawa pertamonê manêu idup nak sêrgo sudo o Allah SWT têmu un moi dênio utuk jijai khalifah. Bêsamo prêpuan ngen anok-anoknê jijai tun dê ade nak dênio, kisah tênu unnê Nêbai Adam moi dênio dê têmbêinê kêrno Nêbai Adam ngen Siti Hawa muk buak khuldi nak sêrgo. Allah SWT têmgêak muk buak khuldi o tapi kêrno setan mbujuk kêduainê muk buak khuldi o. Sudo muk buak khuldi o kêtenba kêduainê aurat-aurat trus kêduainê muloi têmutup auratnê ngen dêdawên dê ade nak sêrgo. Kêduainê trus tobat ngen minoi apun ngen Allah SWT trsu Allah SWT têmimo tobatnê trus miliak Nêbai Adam jijai RasulNê.",descriptive
756,"Kêkêdau bilai yo dau brita tun mêningêa kêrno tênêm, ade dê mêningêa tênêm nak biyoa lai, nak laut, nak danêu ngen ade kulo mêningêa tênêm nak kulam renang. Korban tênêm coa si bae tun dê coa nam mêlwên tapi korban tênêm o dê daunê dê bi pitar mêlwên. Kêrno dau brita tun tênêm o makonê uku malas ngen asai sabên pas najok kêkuwat utuk libur moi biding laut, dê rencanonê lok têmingia biduk nyêb ang moi daerah wisata. Pas waktau o dê têbayang nak pekeran ku biyoa laut ngen umok dê lêkat pas gidong nak das biduk, dê ade lêm otokku o cuma ade asai sabên amên biduk dê uku têmingia o kêlbau, trus keme kutê us moi laut trus tênêm. Mbayangnê bae bi mênêa uku têmês ngen sabên, walau kêkuwatku mrayu têp bae uku têmulok trus mêlêi ide utuk moi wisata pnan luyên coa si moi laut.",narrative
332,"Tukku dê tuai uyo bi ade anok, waktau titik bêl o si têngen gabok ngen kêkuwatnê bi pasêtba gabok moi têngêak sawêak dê ade coa si uak kuni pnan keme. Nak têngêak sawêak o ade awêi kulam si ngen kêkuwatnê biaso mênai nak di dêdau, do o waktau si gi TK, jijai waktau o si belek ngacap samo nginoi, pas kulo uku gidong ade nak umêak. Uku têmnai gêntai si têmunjuk kêdongnê ruponê nak kêdongnê bertepek litêak, uku mok odot uku mêlcêak, uku têmtik biyoanê moi litêak o, dê do litêaknê lepas. Si kêten trauma niên ngut ba uyo amên belek moi msadêi keme mênai nak danêu dê ade nak sadêi keme uku majok mênai pasêt si mêluak keme dutê masuk moi biyoa, amên kênliaknê bi aman baru si lok mênai kulo.",descriptive
1149,"Amên awok tê bi têlanjua gêmuk dê itê coa kêmlok awok tê gêmuk o, mêak gêgulut mêsoa ubêt utuk nam ja ai, kêrno coa kutê ubêt o baik utuk kesehatan tê, amên lok coa ngubêt do o baiknê mêstai konsultasi ngen dokter kilêak mêak asal têmukua bae nak toko ubêt jano toko jamu, ngen konsultasi o itê nam dapêt ubêt dê mungkin agok aman amên itê muk magêa kesehatan tê. Amên mnurutku kutênê itê nam têmu un dewek utuk kêbênêk awok tê, ngen itê cubo matur coa idup tê misalnê ngen matur waktau i o kulo kêkêmuk. Dê lêbiak baiknê igai ngen itê nam matur coa idup itê kulo mêak bogoa meker igê ngen bêtuk awok tê, amên itê coa jijai pekeran dê pasêtnê awok tê nam sehat ngen itê kulo coa selek amên pulu tun dau.",expository
1180,"Cêmukua bulau kekea do oamên utuk sêmanêi asainê nam nitung tun dê coa lok kekeanê ade bulau, dê daunê o sêlawêi amên si kêmliak ade bulau kekeanê coa biaso jano agok pepanjang do o si usaho utuk nam mêlnyêp bulau o. Ade kuwatku sêmanêi gennê Irawan waktau o keme gi nak SMP, antaro keme si o dê bulau kekeanê lêbêt nyên amên omor keme domor tapi si nak antaro keme dê dau ngen gacang timoa bulau têmasuk bulau kekea. Jijai waktau si gabok pnanku si min silet pertamo coa ku namên utuk jano, pas bi nak dasêi nak bilikku si cêmukua kutê muloi kuni kumis sapêi bulau kekea, kêrno biaso kemliak si ade kumis waktau o uku tawai kêmlaik si, si kten luyên waktau bi cigai kumisnê, utuk kekea uku bi madêak mêak cêmukua kunyau bae amên ko cêmukua sudo yo bakêa timoa lêbiak lêbêt igai nadêakku, tapi si coa lok têmi uk kecekku. Nadêaknê selek ngen ade kten bulau kekea mêak kêkuwat madêak si bi tuai nadêaknê, niên nyên pas ade abiak dêpuluak bilai sudo o kekeanê timoa bulau dê lêbiak lêbêt ngen mêlêu.",narrative
114,"Wisata samo mêlngan pekeran itê nam wisata sama mêdai nak biyoa panês. Nak Indonesia dau pnan wisata biyoa panês dê dau tun ati namên, awêi nak Kabupaten Tasikmalaya gi dau pnan igai dê uak kuni kota. Awêi pnan mêndai biyoa panês Cipatuh dio bae dau tun ati namên, nak di itê nam mêndai samo bnênêm nak biyoa panês. Wisata yo pnannê nak têngêak imbo dau pun lêlêkat nak lansir @waktuindonesiaberlibur Instagram biyoa panês nak yo agok luyên, biyoanê ade tujuak asai biyoa coa srai, nak dêak tun bêl o biyoa panês nak yo ade khasiat nam kêma ên kêkêdau penyakit. Dau tun mini ade dê cuma utuk bubêt ade kulo dê cuma mto.",argumentative
1081,"Api bae coa pêrnêak namên têngên bencano sapêi, utuk itê dê pnan tingêanê awit ade bêncano awêi pitok têbên jano gêpo do o mêstai sêsiap kuni ku uak bilai, misalnê awêi nak sadêi keme dê awit gêpo. Uku spêt tingêa kêkiro duai taun nak sadêi waktau o ade gêpo lai pas kulo uak malêm, kêrno bi siap yo nano jijai keme coa mngêding igê lok harus mlilai moi ipê. Jijai waktau gêpo o kêkiro taun duai ribau nak pnan keme asai gêponê kuwêt nyên, kêrno umêak keme umêak kiyêu ngen atêp kuni seng memang mênêa umêak dê taên ngen gêpo jijai keme agok tênang dêbaning ngen tun dê luyên dê ade paok keme. Waktau gêpo o tun-tun dau mlilai kuni dasêi tapi keme têp tingêa nak dasêi cuma mêding bae gêponê, mênnê dau umêak tun dê usak ipê igai umêak dê makêi semen do o rêrato usak, utuk umêak keme têp aman.",narrative
109,"Guno itê mto jano wisata o adeba utuk mêlnyêp kêpayêak tê dê têtiko tip bilai pênuak ngen kesibukan bêbilai tê, ngen itê made mto jano wisata yo nano dê niênnê nak pekeran, awok nam itê mêding lêbiak padek. Makonê utuk jadwal wisata yo itê mêstai made jano si tip bulên jano kêdau bulên dêbat, amên ndingku dê padeknê awêi mênai nak biyoa panês awên dê ade nak pancuran pitu Baturaden. Lokasi pancuran pitu Baturaden yo ade nak slatan Gunung Slamet ngen kêlkat têlau ribau pat otos duai puluak delapên meter nak das laut. Kawasan pancuran pitu jijai dê do objek wisata favorit nak Baturaden, objek wisata yo ade keunika alam biyoa panês dê kuni lêm pitok. Sesuai ngen gennêade tujuak pacua dê ngalua kuni matai biyoanê.",persuasive
149,"Bis adeba pilihan pao tun utuk manêu kegiatan transportasi wisata. Awêi nak Lampung misalnê ade bis pariwisata dê memang slalu sêmdio armada bêlau ngen fasilitas padek utuk jêmago kênyaman pênupang. Mnurut Journeyfuntour@yahoo.co.id bi lêbiak kuni dêpuluak taun si mlayan jaso smiwo bis pariwisata nak Lampung. Bisnê bi nlêngkap ngen fasilitas tehnologi maju Euro3 ngen dnukung supir-supir dê têmuan pengetahuan pariwisata, ramah, tanggung jawaab, profesional ngen siap mêlêi dê paling baik nak lêm pelayanan ngen bi bêbênêa ahli min bis ngen do igai dê bi pasti ade kêrjo samo ngen asuransi perjalanan utuk mêlêi kenyamanan ngen kêamanan nak lêm perjalanan wisata.",persuasive
372,"Amên asai menyesal dau igê dê ndingku, tapi kutênê o adeba proses utukku manêu idup. Dê coa kulo uku nam mlupo o waktau uku mudêak nyên pêcayo ngên tun, awêi waktau uku pêrnêak minjêm caci Bank uku utuk stor biasonê moi Banknê, jijai waktau o kêrno bi kênal an kulo ngên tun Banknê si madêak mêak pêpayêak igê moi Bank kunyau si mok bae moi kator nadêaknê. Kêrno uku pêcayo ngen si makonê tip bulên si têko moi kator mok setoran. Ade abiak pat bulên uku dapêt suêt kuni Bank madêak amên uku gagal bayar do o bi sp duai, kêrno uku mêding coa pêrnêak têlat uku telpon dê kuwatku mok tip bulên moi kator o tapi coa si makêt, kêrno penasaran uku lalau moi katornê têmau kepalo cabangnê. Ruponê kêan si bogoa mok setoran o si coa pêrnêak sêmtor moi Bank, jijainê uku kulo coa nam madêak soalnê coa ade bukti kuni katornê, tapi uku ade bukti amên si mok caci o. Dioba dê mênêa uku menyesal somor idup kêrno pêcayo igê ngen tun. ",descriptive
46,"Cigai itê ragau ngen wedang jahe dau khasiatnê. Makonê dau tun dê galok menem kêrno coa si Cuma asai jano mon nê dê khas tapi kandungan nak lêm pêdês nam bêguno utuk kesehatan. Bahan utuk mênêa wedang jahe yo mudêak itê mêsoa ngen mudêak kulo itê amên lok mênêa nak umêak. Utuk mênêa nê bahan dê itê sêmyap dkiter biyoa, duai sidau gulo milêak snisit, duai ji ai pêdês têntus, duai pun su êi, duai lamêa dawên pandên. Ca o mênêa nê nêbus biyoa sapêi gêlgok, nasuk pêdês, dawên pandên, su êi kênsok sapêi kêmon pêdêsnê sudo o tênamêak gulo milêak nulek sapêi ajua, bi mêsok snaring tingêan mpek lêm gelas, muk gi agok pêpanês.",expository
217,"Jurusan sêkulah dê uku mok nak Sekolah Menengah Kejuruan (SMK) adeba Tata Boga. Nak Tata Boga yo itê kulo nam mêlajêa disiplin lêmau pengelolaan kêkêmuk awêi cao itê midang kêkêmuk ngen cao midang menem. Supayo nam lulus kuni sêkulah o uku harus manêu ujian praktek mênêa resep bêlau ngen bahan utamo blas. Uku cêmubo mênêa juadêak ngen bahan utamo gêlpung blas. Ide o timoa kuni dasêi dê biaso dê cet mênêa kêkêmuk utuk kêluargo. Pas sudo praktek ternyato nilai ujianku dapêt asea dê agok lai kêrno asea juadêak dê uku mênêa mnurut guau dê mnilai cukup padek, ade asai gurih ngen mis.",expository
882,"Tun dê ncipto penemuan bêlau biasonê tun madêak penemu biasonê awêi alat tekhnik awêi alat elektronik jano piranti lunak. Kemajuan manusio coa nam cên êi ngen pekeran dê luwêa biaso kuni tun-tun pitar nak dênio. Têbo o binai ade mipai hal-ha dê nangêp mustahil utuk nêa, tapi akhirnê têbo o min hal o jijai nyato ngen jijai do penemuan. Tekad ngen kêpitar têbo o mênêa idup uak lêbiak mudêak. Gagasan tun dê jênius o maksudnê utuk mênêa mudêak kêrjo tun dau kak penemuan o, awêi motor dê gnuno sapêi uyo adeba kendaraan ruda duai dê gênrok mesin. Motor pertamo kilai nêa adeba têmrus kuni krita dê bi dutê nêa taun sembilan belas numdêlapên ngen perusahaan dê têgen Michaux Excie jijai perusahaan pertamo nak dênio dê produksi dau krita, sudo o perusahaan o muloi mênêa mesin uêp dê jijai utuk gêmrok krita. Muloi kuni tamêak dau percobaan utuk mênêa motor awêi dê nêa Gottlieb Daimler ngen Wilhelm Maybach nak Jerman.",descriptive
95,"Utuk mêcêm kêkêmuk dau tun miliak dê kêkêmuk utuk mukmêi ngen dau kulo manfaatnê utuk awok. Kêkêmuk kuni laut tun dau tun namên ade kandungan omega têlau. Coa si Cuma padek kêkêmuk kuni laut kulo kayo kandungan nutrisi dê baik utuk kesehatan. Misalnê kan salmon, kan salmon dau tun muk ngen tun namên do o kêkêmuk sehat, dio coa si coa ade alasan lêm sotos gram kan salmon ade kandungan duai koma dêlapên gram omega têlau, protein, vitamin B, vitamin D ngen mineral kulo. Menurut ahli gizi muk kan salmon ngen teratur bakêa têmu un resiko sakit jatung, dimensia, ngen depresi. ",argumentative
107,"Nak tanêak Jang ade pnan wisata Têbo bli ang, bêl o kutê tun coa gi dmugo amên têbo yo bakêa mlêtup. Uyo  nak pnan yo jijai tujau tun amên lok liburan kerno pnan yo baês nyên. Dau tun kuni luwêa sengajo moi miyo amên gidong libur. Amên lok moi pnan yo kuni kota Cu up kekiro têngêak jam bisapêi, rutenê kuni kota Cu up moi arah Lubuk Linggau. Kênliakku waktau uku moi miyo, memang pemandangannê amên lok wisata biyoa panês nak piyo cocok niên, ade pnan mêndai bi sênyap pengelola utuk itê nam bebas mêndai. Makonê amên itê lok mêndai itê nam miliak pnan dê panês nyên jano dê coa brapo panês.",expository
1000,"Ngen bi dau bukti tun dê snelek kêrno mênêa kêrjo dê bakêa smelek awoknê dewek, misalnê maling lok si didi jano dau do o gennê têp maling. Ade pao tun maling o kêrno si dêsok ngen kondisinê ade kulo dê maling kêrno memang bi kêrjonê, utuk dê kê duai yo dêmaling o adeba kêrjonê tun yo coa gi bakêa ade asai selek lok si ngen tun luyên i o kulo ngen keluargonê dewek. Tun dê kêrjonê maling o utuk mênêa bêdan kêrjonê do o agok payêak kunyauba si bi kêluwêa masuk sel do o ati tau nam mênêa si bakêa jê o, jijai utuk itê dê mungkin ade kêkuwat jano sêpasuak tê dê kêrjonê barêak yo, mêak jêjêmau utuk majêak moi bubêak mêak sapêi sudo yo si mnyêsal ngen kêrjonê o.",persuasive
784,"Sabên do o bi pasêtba amên tun nêluak jijai sêksai amên ade kecelakaan, ipê igai nak kecelakaan o sapêi ade dê mêninga. Amên ade dê mêningêanê dê mênêa bênêk o mêak korban dê donê coa nam têimo ngen keterangan sêksai o, dio dê snabên sêksai kulo sêdangkan sêksai o ati tau dapêt perlindungan kuni petugas, nak yoba dê mênêa coa kutê tun lok jijai sêksai walau si namên nyên awêi ipê kejijainê. Utuk nam jijai sêksai o do o harus tun dê kuwêt mentalnê, kêrno nam bae si bakêa têmimo tekanan kuni do pihak igai, amên dio têjijai do o bakêa bahayo utuknê. Misalnê amên ade stom têmumua motor, korban dê nak motor o dê agok payêak mungkin nam bae sapêi mêningêa, utuk tun dê namên nyên awêi ipê kêjijainê do o tingêa ngen si bae, amên si lok jijai sêksai do o padekba amên coa tun coa nam makso si utuk harus jijai sêsai, nam bae si madêak coa namên nyên kêjijainê kêrno si sabên ",expository
1022,"Tingêt nyên waktau keme gi bêbêlau tingêa nak Lampung, waktau o utuk stom angkutan do o gi masiak ja ang amên itê lok moi ipê-ipê, tapi ade stom walau bêlmot kêkiro têngêak jam do o ade stom mlitas. Waktau taun sembilan belas tujuak puluak dêlapên o utuk okos angkutan umum do o gi lêmo belas rêpyêak do tun, jijai amên bêduai nam masên slawe, waktau o uku gi kelaas pat SD do o bi binai lêlalau têminga angkutan umum, misalnê moi pasar jano moi pnan mbaco bukau do o têtiko amên coa ade kuwat uku têp lalau mnyu ang. Bêl o nak pasar kota keme do o ade khusus pnan itê nam smiwo komik, novel ngen dê luyênnê, amên pêlbêak di o biasonê rami tun dê mbaco, dau kulo tun jagêa kêkêmuk.",descriptive
1184,"Bi dau tun dê mnyêsal kêrno galok cêmukua bulau kekea yo, coa an sudo si cêmukua kekeanê o kêno gatêa trus mbu uak jijai tukek. Dê niênnê amên itê sêmanêi dê dau kêmluwêa eteng, ningêt nyên mêak sapêi cêmukua bulau kekea, ngen itê cêmukua do o coa an bi pasêt ade penyakit dê bakêa kêno. Biasonê ngêding gatêa kilêak sudo o tamêak dau ngen mcibêa nak kutê kekea, amên ngen coa sadar itê gêmaut do o bakêa mjijai awêi kuêpnê, luyên amên itê dê ja ang makêi sêrwêa panjang do o mungkin coa jêjano kêrno coa ade eteng iai dê tepek nak kekea ngen sêrwêa tê. Amên nam usahoba mêak cêmukua bulau kekea mnurutku coa si mgangau kulo, ade utungnê coa mungkin dau rugainê.",persuasive
899,"Dau nyén tun tétiko coa lok mrikso amén nak awokné ade didik asai ku ang baik, do o sébénéané ité témuno bubét ngen cao nyén. Dau tun tétiko méding sakit awéi biaso tapi coa kékaén walau bi muk ubét, amé baréak yo padekné gacang ba utuk nam mrikso moi dokter. Misalné ade dé séngoa gis do ogalok tun mangép guwém biaso, tapi ité méding amén bi liwét kuni pat jano lémo bilai coa kékaén, harusné ité nam gacang mok keputusan utuk moi dokter mrikso sakit dé ité midép o, nam bae do o géjala kuni kanker dé ité coa namén, ngen adené ité mrikso mako ité namén jano sakit o sébénéané.",expository
411,"Ade do tokoh nak lêm agamo Islam dê termasuk kutê tun khususnê Indonêsia namên, si o adeba almarhum Zainuddin. M.Z., utuk tokoh dê do yo pertamo dau tun galok têmi uk ceramahnê kêrno lucu, keduai dê snapêinê o itê gacang tingêt kêrno ca o nê sêmapêi gen kloknê madêak o walau samo bragam mênêa tun dau tawai ndingku lêbiak gacang masuk ngen an kulo itê utuk mingêt. Ca o nê yo ati ade dê nam sêmrai, memangba dau dê luyên mungkin coa alêak lucunê tapi utukku siba dê gacang uku têmimo lêmau dê nêlêinê. Memang ba uyo ade gitêinê do oba anok almarhum, kêduainê nam ceramah tapi awêinê gi lok harus dau mêlatih igai ngên têmamêak lêmau, mungkin sudo yo si bêbênêa nam awêi almarhum tiaknê.",narrative
940,"Bi dau tun masuk umêak sakit ngen dau kulo tun sakit lajau mêningêak kêrno dapêt pênyakit kuni umêak jano lingkungan dê ku ang bersih dê jijai sa ang bnatang titik. Utuk tê dê coa lom sakit ngen nam uak kuni penyakit mêstainê itê awit mêrsih-mêrsih nak lêm jano glung umêak tê. Mêak itê mangêp coa bahayo utuk tê ngen adenê bnatang titik yo nak umêak, justru umêak dê ku ang nêrawat o ngen ku ang nêrsih o dau bakêa jijai sa ang penyakit ngen adenê bnatang- bnatang titik awêi nyomok, lepes, semut, dalêk ngen dê luyênnê. Maroba itê mêrsih glung umêak tê utuk nam mê uak itê ngen keluargo tê kuni penyakit, amên uku ngen bnatang titik yo coa nyên as ngen coa nyaman amên ade nak dasêi, amên ade ati uku nam munuak do o asainê coa ku bakêa bêdan mêsoa kuninê.",persuasive
574,"Dio cerito sêlawêi yo cenrito dê têgen Ayu nak lêm flog Youtube @pesonahati dê ade dêtaun dê sudo. Sêlawêi yo cêmrito kisah perjuangannê waktau tênêi lai tapi ati nikêak. Pengalaman idup waktau kêmasai bêrade nak paling bêak pas metenê coa lok tanggung jawab, kêduai tun tuainê mêuak si tênamêak igai si cênuet kuni kartu keluargo sapêi si kulo nyêp kêrjo. Pas wajkatu o si coa dêmugo amên si tênêi lai, sabên ngen têkanjêt asainê kêrno si ati nikêak bi têbagan ngen si awêi ipê tanggapan kêluargonê ngen si. Atêi ngen pekerannê cigai tau, sudo o si madêak ngen metenê amên si tênêi lai tapi metenê o coa lok tanggung jawab trus mêluak gêmugua. Tapi si coa lok ngen akhirnê si mok keputusan utuk jêmago calon anoknê o. Nak lêm kondisi yo si têp manêu sapêi akhirnê si dau tun baik dê têmulung. Kuni cêrito yo utuk sêlawêi dê gidong nak pasisi yo têpba optimis kêrno gi ade Tuhan dê nam têmulung",persuasive
550,"Bilai o bi muloi lok kêlmên keme tun pat gêgacang utuk sêmyang maghrib nak langgar dê pnannê agok uak kuni umêak. Lêm hmanêu moi langgar o ade kêkêdau tun dê lok mini kulo utuk sêmyang maghrib nak langgar o. Sapêi keme nak langgar, coa an waktau maghrib masuk, sudo sêmyang maghrib keme belek moi umêak, ternyato duai kuwatku bi dutê tingêa keme bêduai dê belek kêdong. Nak dalên keme coa mlitas dalên dê nano keme mlitas, keme cobu mlitas dalên dê agok mutêa mlitas kebun ubai. Kuni uak keme kêmliak ade putiak nak kêlêm, keme masêt trus samo maok awêi atau pocong dêkeme kêmliak, waktau o asai sabên dêkeme mêding trus keme mêngacap tapi kuwatku us kêmbiak sabênnê, kêmliak kuwatku us o bayangan dê awêi atau o mukok kainnê ruponê kuwat keme dê duai belek dutê nano sêmabên keme ngen mênêa awêi atau pocong, têbo o tawai kêmliak keme kêmbiak sabênnê.",narrative
699,"Tip sudo makêi mesin cuci yo dê padeknê langsung kên ing mêak sapêi biyoa dau têkêlatung nak lêm mesin, dio nam bae mênêa gacang usak mesin cuci tê. Sêbênêanê utuk nam mrawat mesin yo coa si gis igê, ipê igai dê itê dau waktau nak umêak jano waktau itê gidong libur. Mnurutku mêak itê malas igê mrawatnê kêrno tip duai jano têlau kilai itê nêpap bi pasêtba nak lêm o ade dê tingêa kotoran kuni kracok dêitê têmpap. Ade pao tun coa si pêrnêak kêmliak jano mêmukok utuk mêrsih, coa an mesin cucinê usak do igai kêrno mesin yo makêi listrik nam bae setrumnê nyamung moi biyoa nêpap dio dê gi bakêa bahayo nyên utuk tê.",expository
676,"Permainan game o dau niên mêcêmnê, lok main makêi PS jano nam kulo onlinê makêi handphone. Uku dau permainan o ade kêkêdau dê uku galok nyên main, dê biaso uku main o balap motor jano moto gp, amên permainan dê dio lok si tip libur amên uku nak umêak gidong coa ade gawe luyên utuk misai waktau uku main game balap motor. Dê mênêa uku galok main yo kêrno uku memang kuni bêl o hobinku nak motor, jijai pas ade game balap motor yo uku awit main game yo. Uku tunnê galok mêding ku ang puês amên main game yo ati ngut sudo makonê nak handphoneku uku kulo mok aplikasi game balap motor yo, jijai amên gidong lêlalau kulo têngen uku lok main uku nam main game makêi handphone.",narrative
567,"Jak kênal nak bulên Nopember duai ribau duai puluak, Tabungan Dasyat bi mênêa snang nasabahnê kêrno bi sudo pat kilai made undian. Bank nak bêak naungan MNC Group bi made kulo gennê layanan digital ngen bi ade sotos duai puluak têlau nasabah Tabungan Dasyat dê bêrasea mênang undian berhdiah dê nade Bank. AwêI karyawan swasta dê têgen Anip, si memang biaso nabung kuni titik utuk sêmyap utuk têmutup kebutuhan jano pas gidong perlu nyên. Pas namên si jijai pemenang undian nak MNC Bank, si têkanjêt ngen snang di janjai utuk tamêak têmamêak saldo tabungannê supayo waktau pegundian cok igai nam menang igai. Si maêp supayo MNC Bank tamêak awit made undian supayo nasabahnê tamêak dau.",argumentative
476,"Nak tip daerah ade têmuan lêgau daerahnê mêmasing, dau lêgau daerah amên khusunê nak Sumatera gi masiak ni ing makêi gitar. Uku kêrno kuni titik nêmin tun tuaiku mratau moi Lampung, jijai utuk lêgau daerah keme uku muloi bêlajêa waktau uku gi sêkulah nak SMA. Uku mêlajêa muloi kuni lêgaunê sapêi cao main gitarnê kulo, pas nyên kêrno tiak ngen inokku sêsamo nam main gitar khususnê lêgau daerah Jang. Coa an uku bêlajêa uku bi nam lêgau daerah keme Jang. Memang  utuk nam main gitarnê itê harus nam gitar klasik, kêrno lêgaunê kuni uloi sapêi sudo itê makêi petikan klasik. Dau lêgau daerah kuni Jang mungkin tun dau ati namên awêi legau Lalan Belek, Ting Bêdêting ngen dau igai luyênnê. Sayangnê bae coa dau anok Jang dê ade minat utuk mêlajêa lêgau Jang yo.",narrative
960,"Awit itê têmi uk tun sakit lok si têtuai jano titik do o kêrno muk kêkêmuk dê ku ang bersih, tip bilai itê têmi uk ade bae dê sakit dê ade hubungannê ngen kêkêmuk dê si muk. Utuk tê gi sehat jênagoba kêkêmuk utuk keluargo tê, mêak sapêi itê sakit kêrno muk kêkêmuk dê ku ang bersih, têrutamo utuk anok tê dê gi têtitik. Itê coa namên nak luwêa misalnê nak sêkulah si têmukua jano bae kêkêmuk dê ade nak sêkulahnê. Kuni dasêi itê lok awit sêmyap kêkêmuk ngen amên nam nêluak si min kuni dasêi kêkêmuk o, mêak dau igê têmukua kêkêmuk nak luwêa dê itê coa namên awêi ipê kebersihannê. Itê tuai bae têtiko jijik kêmliak kêkêmuk dê ku ang bersih, makonê maroba itê kutê nam jêmago kêkêmuk utuk anok ngen keluargo tê.",persuasive
802,"Pêrnêak ade pengalaman nge uku waktau mênyu ang, ceritonê waktau o uku pêrnêak min motor mênyu ang pas kêlmên, malêm o kêkiro jam stêngêak dêpuluak kêrno uku harus belek jijai uku makso belek. Dlên dê uku mlitas o ade kêkiro num jano tujuak kilometer ngut sapêi pnan keme, bi nak têngêak dalên têtibo motorku matêi, uku bêrusaho midup tapi coa lok dêidup, akhirnê uku têmulok ade abiak têngêak kilometer uku cubo midup igai ruponê nam idup. Uku waktau o agok ngêding sabên kulo kêrno mlitas dalên sunyai ipê igai uku kulo mênyu ang, biade kêkiro hmanêu duai kilometer kuni pnan motor matêi nano têtibo lapunê dê matêi motor têp idup, jijai uku cuba midup slapu sen supayo coa kêlêm igê coa an ade asai dê tingia nak blakangku tapi uku trus bae walau asai sabên o têp ade, akhirnê bi paok pnan keme têtibo lapunê idup igai, sapêi daseu baru uku mêding sabên nyên. Muloi kuni oba uku cigai lok lêlalau mênyu ang amên kêlmên.",descriptive
1117,"Memang coa dau perusahaan dê makêi cao kêrjo awêi keme, dê daunê dêmingau pênuak ngen num bilai kêrjo dêbilai libur. Utuk kêrjo nak swasta piliak pêrusahaannê dê nam makêi lêmo bilai kêrjo, nak pnan kêrjo ku bêl o kêrno perusahaan asing keme mêmang kêrjo o lêmo bilai, amên bilai Sabtu kêrjo do o nitung lembur, cao mitung lembur kulo dau perusahaan luyên dê nam sêmrai, amên keme utuk bilai Sabtu do o jam pertamo nitung do Dollar, masuk jam kêduai kilai go stêngêak Dollar trus jam kêtêlau kilai duai Dolllar sapêi ngut jam kêdau sudo itê kêrjo bilai o. Amên pnan kêrjo uyo coa utuk mitung lembur o srai bae tingêa mitung kêdau jam itê lembur bilainê kulo srai lok itê lembur nak bilai Sabtu jano Mingau.",descriptive
852,"Aplikasi facebook mungkin uyo pao ade tun dê cigai makêi, tapi dê makêi kulo gimasiak walau si bi ade aplikasi luyên. Waktau uku gimasiak ade facebook do o uku pêrnêak têmau bosku bêl o waktau taun sembilan belas sembilan puluak num tun Filipina waktau nak do proyek. Jijai uku spêt dapêt nomor handphone nê trus keme kulo spêt nguta, ade kekiro duai bulên ruponê si ade kêrjo nak Singapur, si telpon uku, trus uku mêluak si palang main moi Indonesia amên ade waktau, si nê lok nadêaknê mot si dêbilên kilêak sudo o si mok cuti kêkêdau bilai baru si main moi Indonesia nadêaknê. Keme spêt têmau nak Jakarta duai bilai trus si majok uku mnotoa proyek utuk nak Batam, kêrno si kulo coa an nak Singapur waktau o abiak lêmo bulên sudo o brakat moi Batam, tapi waktau o uku coa nam moi kêrno uku kulo gidong dau kêrjo.",descriptive
547,"Kuni pengalaman kuwatku dê awit mêding mudêak payêak kalau kêrjo, cet botok ngen têtibo nyabai sep pas gidong tidua dado, jatung cet asai gis, dado adainê bênêk jano asai ade dê têmkên sapêi têtiko cet pisan têrutamo amên kêrjo agok bênêk, têrnyato pas bi nêrikso moi dokter si midêp penyakit lemh jatung. Pasêt nyên si kêmbiak sabên ngen si muloi mêsoa informasi maslah penyakit lemah jatung. Kuni informasi dokter ngen artikel, penyakit lemah jatung o ade kêkêdau sebabnê dê bakêa dapêt sakit yo antaronê omor nak das num puluak lêmo taun, riwayat kêluargo dê ade penyakit o, efek kuni dau ubêt, kêbiasoan mrokok ngen menem dê ade alkohol. Ngen adenê puce o utuk miloknê mnurut dr. Rina Yuda Novita,SpJp, tim promosi kesehatan Rumah Sakit Mardi Waluyo Kota Blitar, ngen matur idup sehat awêi cao menem alkohol, mrikso dalêak, koleterol ngen kadar gulo cao rutin, gêmnêp waktau tidua, kêmu ang stres, rutin olah raga ngen muk kêkêmuk dê sehat.",argumentative
721,"Asaiku bi lok kutê itê namên ngen gennê Mobile Banking, aplikasi yo mênêa mudêak utuk itê dê sibuk jano têtiko malas lok lêlalau. Utku aplikasi dê do yo itê harus nam têatêi gêmunonê mêak sapêi awêi kuwatku dê têgen Herman, si yo bi biaso makêi plikasi yo utuk jano bae, utuk bêlanjo, utuk mbo caci ngen utuk dê luyênnê dê nam makêi aplikasi yo. Kuwatku yo bi an makêi gennê Mobile Banking yo, amên uku ati kêrno uku lok mlajêa kilêak sapêi uku faham nyên supayo mêak salêak lêm uku gêmuno. Cerito kuwatku yo nano si pêrnêak kebobolan caci kuni aplikasi yo kêrno kêsalêaknê, kêrno si bêbilai agok sibuk kêrjo, jijai si pêrnêak dapêt telepon madêak kuni Bank, kêrno si waktau o coa peker mêmêcêm si têmangêpba telepon o, coa namênnê pêpuweng si dapêt pemberitahuan amên ade transaksi agok lai tapi do o bI têjijai kêlmênnê. Si gêgulut moi Bank utuk murus dapêt kereangan kuni Bank amên dê telpon lêbêak o adeba penipuan.",narrative
213,"Bilai o adeba pengumuman kelulusan SMA. Ade coa tê namên gen pao kêmasai pas kêmliak pengumuman. Awêi ipê coa proses ngen pembelajaran nak lêm waktau dê sikêt, bakêa itê namên pas pengumuman kelulusan yo. Asea kuni ujian o do o ba jijai têmtau itê lok moi pendidikan dê lêkat igai, pas waktau o bi sapêi asai coa tau kêmasai nak atêi têtibo gitêi ngen asai snang dê luwêa biaso sapêi keme coa sadar mêmêkik sêsamo kêrno snangnê. Momen o cukup mênêa atêi snang nyên kêrno ngen lulus o dio ba bukti proses bêlajêa sêlamo yo ade asea ngen dapêt nilai dê baik.",descriptive
752,"Coa tê nam madêak amên ade tun dê gêmêak itê o mênêa jijai sabên, ipê igai tun o mgêmêak ngen mlatok itê. Asai sabên ngen khawatir ngen tun o adeba utuk mingêt cao psikologis ngen dê do hal dê bakêa jijai bahayo ngen nam kulo timoa nak bêak lêm alam sadar tê brupo têmês. Masalah o nam kulo mênêa tun jijai stres, kondisi yo mênêa tun jijai têkanan pekeran, jijai têmês, mêngiak, cigai ade smangat sapêi putus aso. Gangguan têmês yo amên coa sêgro nubêt do o bakêa mênêa jijai depresi kêrno mênêa suasano atêi dê coa nyaman ngen nam kulo nyêp smangat idup coa didik kulo dê mêding yo sapêi bladêu. Stres dê biaso kêrno adenê tekanan bathin nam kulo kêrno ade dê têmkên kuni keluargo jano tun luyên nak glungnê, nam kulo kêrno patiak atêi ngen nam mênêa gis atêi.",descriptive
715,"Utuk anok uai jano dê gi sêkulah uyo padeknê harus dau mlajêa lêmau dê uyo dau tun makêi, bi dau uyo pnan sêkulah jano pnan kuliah dê made jurusan tehknologi dê bakêa bêguno uyo ngen sudo yo. Anok uai jano itê dê ade anok dê gi sêkulah kêlêi ba pengertian utuk mok nak bidang dê baêa dau tun perlu sudo yo, uyo cigai payêak itê lok mêsoa pnan mok lêmau yo bi gesea kutê kota ngen propinsi bi ade sêkulah jano perguruan tinggi dê made jurusan yo. Memang ba kutê o harus ade kulo klok jano bakat kuni itê jano anok tê, tapi itê harus dau jano mêsoa namên awêi ipê perkembangan maso uyo. Jijai itê nam miliak dê dipê mnurut tê dê bakêa nam min itê moi kehidupan maso sudo yo.",persuasive
514,"Nak Lampung dau kulo ta ai daerahnê, amên itê lok kêmliak luyên kuni waktau ade tun ulêak blêlai ade kulo amên sêmamut tamu tun pêting nak daerah. Awêi ta ai sêmêak dio nade waktau tamu bi lok masuk nak lêm pnan acara. Ta ai yo dê mêna ainê sêlawêi biasonê tun pat jano num, dê têngêak min pnan kuni kêningên ngen isai ibên nak lêmnê. Utuk ta ai sêmêak yo tip ade acara lai bi pasêt ade amên tun pyo madêak ta ai yo ba ca o itê sêmamut ngen tando itê hormat ngen tamu tê o, itê dê jijai tamu mokasiak ngen cao yo waktau dê min ibên magêa tamu dê têko yo, tamu o mok ibên dê nêmin o mungkin dêlamêa jado duai trus muk tando si mokasiak ngen hormat kulo.",descriptive
921,"Amên itê galok lêlalau biasonê itê amên lok mênyêak jano mising do pasêt mêsoa toilet umum, lok si nak umêak makan jano nak pnan itê bêdan misalnê nak pnan itê misai minyok jano luyênnê. Uku pêrnêak waktau o pas belek kuni sadêi, jijai uku mêding tênêiku agok gis lok mising padahal utuk nam bêdan do o gi uak kêrno keme gi masiak nak têngêak imo jijai coa ade pnan bêdan. Asai cigai taên o smudonê uku masuk nak pnan wisata biding laut uku meker nak yo bi pasêt ade toiletnê. Pas bi masuk uku mêsoa toilet trus uku masuk moi toilet o tapi uku akhirnê coa jijai mising kêmliak toilet di kêmbiak kotornê, smudonê coa jijai mising nak di kêmliak lêm toilet o uku asai lok mutêaknê, gês mising coa nyiram, mon kêmbiak usuknê do o dê mênêa uku jijik nyên smudonê uku moi biding laut mêsoa pnan dê coa kten ngen tun trus uku mising di ngen têmaên asai lok mutêak kêrno tingêt nak toilet yo nano.",narrative
1165,"Dau kuni tun dê coa binai têmungau umêaknê dewek ipê igai mênyu ang, amên utuk itê dê muslim sêbênêanê coa guno itê sabên ngen makhluk gaib o, dê harus itê manêu o awêi ipê si coa mgangau ngen coa lok igai diêm nak umêak tê. Mêak sêsabên ngen makhluk gaib amên itê sabên si o bakêa nyap tingêa nak pnan tê ngen têtiko si bakêa mnyabên supayo itê coa taên tingêa nak umêak tê dewek. Amên nam usahoba utuk awit ngajai ngen sêmyang kêlmên supayo dê têgen makhluk gaib o cigai lok tingêa nak umêak tê, trus itê kulo usaho nam têjago ngen biyoa sêmyang tip waktaunê.",persuasive
210,"Waktau keme lulus kuni SMA bêl o, nak kêlasku kutênê ade pat puluak duai murid dê milêm ujian tapi dê lulusnê tun têlau puluak dêlapên ade pat dê coa lulus. Kuwatku genne Basri têmasuk dê coa lulus waktau o, keme kêmbiak sang niên nam lulus trus nam langsung ndaftar nak perguruan tinggi. Jijia pas bilai pengumuman kelulusan nak SMA, uku coa yakin amên uku kulo lulus kêrno waktau ujian o ade kêkêdau soal dê coa uku misai kêrno memang coa ku namên isainê, tapi cao ku misai soal memang kuni SD uku pasêt misai ipê dê uku nam dutê, ipê dê uku coa nam jano ati namên isainê uku mlakêak, be amên gi ade waktau baru uku meker jano isai dê nlupatku nano. Mungkin coaku yo cukup efektif kêrno amên itê bogoa meker isai dê itê ati nam bi pasti bakêa mabis waktau.",narrative
154,"Pengalaman liburan nak kota Jogjakarta jijai pengalaman dê dau kêsannê, kêrno kota Jogjakarta coa si Cuma kota pelajar bae tapi kulo jijai kota wisata. Jolok utuk kota Jogjakarta yo memang ade dasar kuni kondisi sosial ngen potensi dê ade. Ade dau pna wisata nak wilayah yo muloi kuni wisata alam, wisata laut, wisata budayo sapei wisata dê tun mênêa. Ade keunikannê kulo nak kota Jogjakarta yo nêbaco nak https://m.kumparan.com ade tujuak keunikan daerah yo adeba dau peninggalan sejarah, dau kulo musium, wisata alam dê bêbaês, tradisi budayo dê ngut uyo gi nakêi, kuliner dê bi dau tun namên kayo kulo seni ngen budayo ngen kota pelajar kulo.",argumentative
439,"Kêmrêjo puaso coa si pas bulên puaso bae, tapi ade kulo puaso sunah dê kênrêjo nak bilai Senen ngen Kemis. Sêbênêanê dau mêcêm sunah tapi dê awit kênrêjo Nêbai Muhammad SAW adeba puaso Senen Kemis, nak êm hadist Nêbai bersabda “ Sesungguhnya segala amal perbuatan di persembahkan pada hari Senin dan Kamis, maka Allah SWT mangampuni dosa setiap Muslim “. Puaso Senen Kemis yo ade dau manfaat do o kulo dê nêluak Nêbai Muhammad SAW kêrno nam kêmnek derajat manusio ngen manfaat luyên nam mênva awok sehat. Nak lêm hadist riwayah At Tarmidzi, kutê amal dê nêa manusio nak bilai Senen ngen Kemis bakêa nêrikso Malaikat. Amalan puaso yo dapêt itê madêak pahalonê langsung ngen Allah SWT bakêa malês langsung kulo.",persuasive
219,"Ujian skripsi dê uku manêu adeba kegiatan dê harus nanêu mahasiswa utuk nam lulus ngen dapêt gelar sarjana. Proses skripsi dê uku kêmrêjo pas bi sudo mlajêa kêkêdau matai kuliah ngen jumlah dê bi têntau sesuai ngen bidang studi dê uku mok. Pas sidang skripsi dê uku mêding uku agok coa tnang sabên mêak coa lulus sidang, amên nadêak kêkuwaat dê bi sudo dutê nadêaknê agok payêak. Tapi uku têmotoa tahapan sidang skripsi ngen baik, trus uku nam lulus ngen revisi. Asa coa tnang nano nyêp trus gitêa asai snang kêrno dêlakêak igai uku nam milêm ujian pendadaran ngen nam wisuda trus jijai sarjana.",persuasive
536,"Pecayo jano coa pas itê gidong mênyu ang na dasêi jano nak pnan sunyai, ipê igai ade têmi uk suaro mêmêcêm jano ade mon dê coa biaso itê sêmnok tênamêak igai bêlgêu bulau awok, awêinê itê mêding coa nyaman ngen yakin amên ade jêjano nak paok tê. Jijai amên itê sabên ngen adenê atau berartai do o normal kêrno ade kêkêdau alasan dê mênêa itê sabên ngen atau. Sabên ngen atau yo bakêa mênêa tun mêding awêi ade dê kêmliak ngen mêding têmi uk suaro dê mnyabên do o  dê sêbênêanê coa si, cuma têtiko dio dê mênêa itê lajau têbayang ngen dê cêcoa ngen dio kulo dê mênêa itê tamêak sabên.",descriptive
296,"Dê nênêmot kanyo akhirnê sapêi kulo, tukku dapêt anok pertamonê. Laher kebilai kêkiro jam sebelas nak klinik bidan, anoknê sêmanêi dê sehat coa ku ang jêjano. Kêrno si o tuk keme dê paling tuai jijai keme uyo bi dapêt kêpau, snang nyên asainê mokasiak kulo ngen Tuhan kêrno keme gi dapêt kêmliak kêpau. Ade abiak duai bilai bi nak dasêi keme lok made bêduo palang aqiqah kêpau keme, jijai keme bi sêmyap duai kambing utuk sênbêliak. Kêlmênnê keme made acara duo ngen munang tun dê paok umêaknê ngen pêpasuak kulo, ruponê malêm o dau nyên dê têko coa ku sako, jijai acaranê abis isya sapêi sudo. Pas bi sudo keme gi masiak nak di ngênguta bae coa ngêding sapêi jam dêpuluak kêlmên. Memang ayoknê uku madêak ngen tukku utuk palang bae aqiqah sabênnê mêak sudo yo coa tingêt.",expository
208,"Hal pertamo pas dapêt pengumuman amên uku lulus nak perguruan tinggi negeri do o adeba asai snang dê ndingku coa ade kak beleknê, ngen utuk bersyukur nyên kêrno proses pertamo dê uku manêu utuk jijai sarjana bakêa uku dapêt. Utuk jijai sarjana o coa mudêak, itê harus manêu pendidikan dê mnikêt. Kuni tikêt dasar, tikêt pertamo ngen tikêt das, trus utuk proses masuk moi perguruan tinggi negeri kulo coa mudêak. Ade kêkêdau hal dê nam itê manêu utuk nam tênimo nak perguruan tinggi negeri adeba têmat kuni SMA itê harus rajin bêlajêa ngen sêmyap utuk Ujian Tertulis Berbasis Komputer (UTBK)ngen milêm Try Out, kêrno nam lêm Try Out dau materi dê itê mlajêa supayo itê nam namên tipe-tipe soal ujian UTBK ngen kêrêjonê. ",persuasive
456,"Nuzululquran adeba malêm tênu unnê wahyu pertamo  liwêt Malaikat Jibril jijai awal tênu unnê ayat-ayat Al-Quran. Ayat pertamo dê tu un adeba Surah Al-Alaq ayat 1-5 pas nêbai gidong nyu ang nak Gua Hiro kekiro lêmo kilometer kuni Mekkêa têpatnê nak bêak Jabal. Nak lêm tradisi Islam Nuzululquran tê jijai num otos dêpuluak Masehi. Peristiwa yo tê jijai 17 Ramadhan makonê umat Islam utuk mingêt dio nade nal lêm bulên Puaso. Nak lêm Al-Quran sênbut amên ayat-ayat suci Al-Quran tu un moi lenget dênio nak malê ke tujuak belas, ngen tu un kuni lenget moi dênio nak lêm malêm Qadar i o penjelasan kuni Habib Idrus Ketuai umum Himpunan Da’i Muda Indonesia dê jijai sumber nak lêm kajian Nuzululquran dê nade nak Majid Ulil Albab Universitas Indonesia. ",expository
368,"Dau pengalaman dê mênêa itê sedih nak lêm manêu idup bêbilai, awêi uku dau dê nêdingku amên masalah sedih tapi uku mujuanê coa an igê midêp sedih o. Itê buliak bae sedih tapi kulo harus meker amên nam mêak an igê asai o ade nak atêi tê, amên ade itê mêding asai yo mako gacangba itê kulo meker lok sapêi têngen itê barêak yo. Amên uku utuk mêlnyêp asai o uku cet kêluwêa kêkopoa ngen kêkuwat supayo jano dê mênêa uku sedih o nam gacang nyêp kuno pekeranku. Jijai intinê itê mêak an igê sêdingên kêrno sêdingên o bakêa têmutup pekeran tê ngen mênêa itê malas lok jêjano.",persuasive
322,"Ade dê uku sêmsal igai nak lêm idup kêrno pêrnêak miliak tapi dê niliakku o coa têkdas. Waktau uku gi kuliah uku bi nak semester pat uku milêm tes masuk pegawai negeri, gêgara oba uku bêdan kuliah coa mok cuti jano têmrus, kêrno o ba uku ngêding asai meyesal ngen keputusan dê uku mok. Uku kêrjo kêkiro duai taun sêtêngêak trus uku mengundurkan diri, kêrno uku mêding kêrjo coa klop ngen atêiku, nak di kulo uku bi mênêa keputusan dê salêak. Waktau o kêrno uku masuk pakêi ijazah SMA jijai gajai o titik ipê igai waktau o kulo nak pegawai negeri coa si barêak uyo. Dê niên dê sênsalku o gentai uku bêdan kuliah, cubo waktau o uku mok cuti bae mungkin uku nam têmrus sapêi jijai sarjana.",descriptive
765,"Coa didik tun nam kaên kuni penyakit dê bahayo ngen manêu operasi, kêrno si gacang mêding sakit o, kêrno si coa lok an sakit o nak lêm awoknê mako si gacang mok keputusan utuk manêu operasi. Utuk dê ati pêrnêak cubo operasi mungkin ade asai sabên nak atêi do o biaso, dê pêtingnê itê nam mumuk ngen mêlêi smangat amên nam itê madêak amên operasi yo coa brapo bahayo, amên cênok mubêt jano cênok utuk mok keputusan operasi dio dê bakêa mênêa bahayo lai, asaiku ngen cao tê barêak yo do o utuk dê lok manêu operasi si bakêa tênang ngen dê niênnê coa mêding sabên utuk operasi yo.",persuasive
24,"Uyo tempe cigai si cuma kêmuk tun sadêi-sadêi bae, ngen tamêak maju nê zaman uyo itê mudêak nyên têmau kêmuk yo. Mênêa nê mudêak bahannê kacang tahu ngen agai tempe. Nêbaning ngen kêkêmuk dê moderen dê dau mengandung bahan pengawet ngen bahan kimia luyên nê tempe kêmuk tradisional dê dau mengandung protein nabati nak lêm tempe, di o uyo jijai kêmuk kebanggaan tê tun Indonesia. Bi dau nak ipê ipê umêak makan dê sêmdio menu tempe, kêrno kandungan gizi dê lêkat ngen alamiah o ba tempe bi mcibêa nak nak ipê bae mudêak itê têmau, uyo bi sapêi kulo nak luwêa nêgrai ade. Jijai tempe o coa si Cuma kêmuk nê bae dê baik tapi bi awêi  jiaji kêmuk dê wajib ade.",argumentative
562,"Têmau ngen kuwat an snang asainê, pas an coa têmau uyo nam cerito kenangan bêl o. Têkanjêt ngen asai coa pêcayo biasonê timoa pas pertamo têmau ngen kuwat an, do o hal dê wajar ipê igai amên kuwat tê o dau kêten bubêak nak awoknê. Kêrno bi an nyên coa ade têmau, biasonê itê kulo cigai tingêt ngen gennê, dio nam bae têjijai têtiko mênêa itê agok bungung têtiko sapêi awêi cigai tulês igai. Dau pengalaman pas têmau kuwat an dê têtiko mênêa itê tawai su ang. Brita nak Liputan6.com (20/02/2019) dau rangkuman awêi sêsamo coa tingêt gen, bêl o cet mimok makêi mêdêu gen tun tuai, cerito masalah mete, masalah prêngoi dê galok mgêmêak dê kutê o nam mingêt igai waktau o dê coa bakêa nam mulang igai.",argumentative
686,"Bêl o gi bêbêlau kêluwêa laptop dê tun ati dau makêi uku têmukua laptop, do o kêrno uku perlu nak lêm manêu kêrjoku. Jijai waktau o gonê gi têmasuk la ang nyên tapi kêrno perlu o makonê uku têmukua. Waktau o laptop yo gi têmasuk barang mewah, jijai tip sudo makêi do o nêlap bêbêrsihnê baru maik, anok dê gi titik  lok mêgong bae coa buliak mêak usak do o kêmbiak jêmago barang o. Pas bi muloi rami kêluwêa laptop dê lêbiak canggih igai, uku têmukua do igai, jijai dê laptop an uku mêlêi ngen anokku utuknê bêlajêa uku makêi dê bêlau. Uyo laptop yo bi cigai si jijai barang mewah tapi jijai kebutuhan terutamo utuk naok sêkulah, ngen gonê kulo bi dau dê mudêak nêbaning go bêl o.",narrative
922,"Nak dasêi uku paling coa as amên kêmliak toilet dasêi kotor, makonê biasonê tip bilai libur uku mênêa kêgiatanku nak dasêi ngen mêrsih dasêi têmasuk toilet. Utuk mêrsih toilet yo sêbênêanê nam itê tip bilai kêrno toilet yo itê makêi tip bilai, jijai tip sudo itê makêi do o harus itê mêrsih. Uku tunnê mudêak jijik amên kêmliak jano bae dê kotor kêkênoi kêmliak toilet dê kotor, amên nak luwêa mungkin uku buyê masok toilet o amên kênliakku kotor tapi amên nak dasêi uku galok madêak mêak sapêi kotor nyên baru mêrsih usaho tip sudo makêi do o harus nêrsih. Sabênnê kulo amên itê toiletnê cuma nak umêak, mêak ade tamu lok nupang moi toilet kêmliak toilet tê ngêi jano kotor si jijai jijik kêmliaknê, makonê gennê toilet o harus bersih mêak sapêi kotor.",descriptive
776,"Kutê tun o coa ade dê coa têmuan duso jano pêrnêak mênêa duso, awêi uku amên masalah duso mujua ba uku gacang sadar ngen gi nêlêi waktau utuk minoi apun magêa Allah SWT, gi dau tun dê ati dapêt hidayah utuk nam mêdan mênêa duso. Waktau uku têsadar amên uku bi dau mênêa duso baik duso nêa dewek jano mênêa duso ngen tun, nak di uku muloi mingêt jano pao dê bi sudo uku mênêa dê coa buliak nak lêm agamo. Klongon têngêak malêm uku mênai tobat ngen trus sêmyang tobat minoi apun magêa Allah SWT, ngen mucêp mokasiak magêa Allah SWT kêrno Si gi mêlêi waktau ngen uku utuk mênêa tamêak baik igai utuk moi mukonê.",narrative
410,"Zaman uyo bi dau tun dê makau amên si ahli nak bidang agamo khususnê Islam. Uku pêrnêak heran waktau uku pêrnêak baliak pnan moi luwêa kota, jijai sapêi di o uku magêa pamong nak di minoi isisn amên uku muloi tingêa nak wilayahnê ngen min sêsuêt dê perlu. Si têmnai agamoku uku madêak Islam si têmnai igai Islam jano, dê dioba dê mênêa uku agok bingung, trus uku madêak maksudnê awêi ipê, si têm ang madêak nak yo ade mêmêcêm si têm ang kutê dê terakhir si madêak Islam nasional jano umum, baru uku sêmimêt madêak uku umum bae. Jijai niên amên nak Islam yo dau tokoh kiyai ngen ulama lai dê bi dau tun namên, tingêa itê lok têmotoa dê dipê sêsuoi ngen jano dê ade nak atêi tê.",narrative
25,"Susu dê kuni kacang tahu, lêm dê glas susu amên mnurut ahli kesehatan ade kandungan sotos kalori ngen dau kandungan  awêi protein, karbohidrat, lemak ngen serat. Dau kulo mêcêm vitamin ngen mineral, awêi vitamin A, vitamin B, vitamin D ngen vitamin E, ade kulo kandungan zat besi, kalium ngen fosfor, coa si Cuma do o bae susu yo kulo mengandung anti oksidan awêi flavonoid ngen isoflavon. Mako nê susu yo baik utuk kesehatan muloi kuni titik, tun bi dewasa, tun tênêi lai jano gi mgêp anok sapêi tun tuai. Do o ba mêmêcêm manfaat kuni susu kacang tahu yo,jijai kmbiak bêguno nyên utuk awok tê utuk jêmago kesehatan.",argumentative
659,"Pertandingan olah raga dê awit jijai dau minat tun adeba badminton jano dau tun namên ngen bulu tangkis dê asalnê kuni duai kato adeba bulu ngen tangkis, cao basonê olah raga yo têmakis bal bulau ngen makêi raket. Badminton yo adeba permainan bal titik dê nêa kuni bulau angso dê bêaknê ade kait dê tun madêak kok jano shuttlecock, tujuan permainan yo adeba ngen mbas kok ngen raket supayo nam mlitas net jano jaing lawên dê ntang nak têngêak lapangan, sudo o us nak pnan lawên supayo nam dapêt nilai. Permainan badminton yo populer nyên nak kawasan Asia awêi Indonesia, Malaysia, Cina, Jepang ngen Korea Selatan. Nak Indonêsia badminton adeba dê do cabang olah raga dê awit mênêa prestasi nak pertandingan Internasional. Badminton adeba cabang olah raga dê têmasuk lêm klompok permainan, badminton nam main nak lêm jano luwêa lapangan dê nêpek batas ngen gais ngen ukuran panjang libêanê ngen ukuran dê bi ade.",expository
157,"Tujau keme utuk libur dêbat yo rêncano moi laut, kêrno pnan tingêa keme uak kuni laut mako keme miliak liburan moi laut. Pnan dê keme miliak adeba Teluk Penyu. Teluk Penyu adenê nak kawasan laut nak Selatan Kabupaten Cilacap. Utuk moi Teluk Penyu ku ang lêbiak duai jam sapêi di, slamo nak perjalanan keme kulo samo kêmliak kêbaês nak spanjang perjalanan, dalên bêlikau, sawêak dê kten rapih niên kutênê o karunia Allah dê si mêlêi ngen itê. Sapêi nak biding laut, keme langsung mêsoa pnan klinuak kêrno bilai o panês nyên utuk keme istirahat kilêak. Keme têtêmot nak pêponok biding laut o samo kêmliak umok ngen dau biduk nelayan lok lalau mêsoa kan. ",expository
266,"Hobi nam mênêa tun ade prestasi jano nam kulo dapêt penghargaan. I o kulo ngen Brokatuaaolihah, M Si, si o guru kuni kota Jogjakarta. Kêrno hobi nê nulis si nam masuk nominasi penghargaan guru produktif nak lêm penyelenggaraan kegiatan Expose Kompetitif ngen Profesionalis Guru Madrasah di made Direktur Guru ngen Tenaga Kependidikan Madrasah (GTK) Kementrian Republik Indonesia. Mnulis cuma hobi nak taun 2016 pertamonê cuma mnulis duai puluak lêmo judul bukau dê si mênêa trus spêt dapêt penghargaan jijai juaro pertamo Nasional Guru Berprestasi, nak taun duai ribau tujuak bêlas tamêak igai bi têmulis bukau kêkiro pat puluak lêmo judul.",expository
962,"Dau umêak makan o itê cuma namên nak luwêanê bae, utuk nak blakang jano pnan ngêsoknê itê coa pêrnêak kêmliak. Uku ade coa sngajo kêmliak dopoa umêak makan lai nak kota keme, jijai waktau o pas ade kuwatku dê kêrjo nak umêak makan, waktau uku lok têmau pas mlitas di uku têmnai kuwatku o ngen kasirnê si madêak kuwatku o gidong istirahat nak blakang, pas kulo ade bilik nak dêpêak dopoa nakêi pnan karyawan istirahat. Uku mino isin lok têmau nadêak karyawan dê nak muko o langsung moi blakang bae, jijai uku masuk kuni dopoa pas dêpêak dopoa oba biliknê. Waktau masuk dopoa uku kêmliak padêak gumok dopoa umêak makan yo, dalêk ijo nak ipê-ipê, mon usuk mungkin kuni gês kotoran monok jano kan dê ati spêt mu ang, sêmnok do o uku gesea mutêak, uku gêgulut gêmingut kuwatku o trus uku madêak uku mot nak muko. Si madêak au mot di têgoa igai uku mini nadêaknê. ",descriptive
781,"Amên ade kêmliak kecelakaan dau tun o sabên amên lok kêmliak langsung api dê cêlako o, barêak têtanggoku Arif si waktau moi luwêa kota do o si kêmliak ade kecelakaan pas belek, kêrno si meker uak kuni umêaknê jijai si mlitas bae coa si têmnai kecelakaan jano. Pas bi nak dasêi adê kêkiro duai jam si dapêt kabar sêpasuaknê kecelakaan waktau o gimasiak nak umêak sakit umum. Coa an si majok prêpuannê moi kêmliak moi umêak sakit, sapêi di si têmau sêpasuaknê dê anoknê kecelakaan o, memang coa parah igê kênliaknê cuma dau silêak bae, pas ngênguta si têmnai kejadian nak ipê dio, sêpasuaknê o madêak pnan  kejadiannê, ruponê dê kênliak kuwatku waktau mlitas nano ade stom sêmrepet motor, kêrno kuwatku yo nano coa bêdan makonê si coa namên amên dê kecelakaan o gi tuknê. ",narrative
555,"Malang nyên ngen pemudik dê asalnêkuni Lampung dê têgen Solah yo, si dê lok mudik moi Banyumas harus têningêa bis dê si lok kêmnek kêrno si lalau pas bis ade bêdan kêrno usak mêsinnê nak dalên Tol Cipali. Kuni kejadian o si coa sêmalêak api-api, kêrno kêsalêaknê sapêi si têningêa bis. Pas si namên bis dê tênupangnê o cigai nak di, si têkanjêt ngen agok bungung nak biding dalên Tol Cipali, si belek msadêi jani mudik o su ang, kêrno si barêak o jijai barangnê têkêmin bis. Alasannê têningêa bis kêrno coa ade koordinasi antaro supir ngen kondektur amên si lalau, sakonê mênêa bis o agok an sudo o si bêrusaho utuk sêmsung bis o ngen minoi tulung ngen petugas Tol sapêi si nam belek moi bis dê bi têmingêa si o.",narrative
1156,"Cloning adeba usaho utuk mênêa individu bêlau ngen sipêt dê srai ngen asalnê, misalnê awêi kêkêdau tanêm jano ternok. Itê ade têmi uk mungkin nak brita dê bi dau tun namên awêi cloning  domba dolly taun sêmbilan belas sêmbilan puluak dêlapên. Tujuan cloning yo adeba utuk nam dapêt keturunan jano asea cloning dê lêbiak unggul igai nêbaning ngen asalnê. Dau uyo tun makêi cao cloning yo barêak cloning biotekhnologi moderen. Uyo dau peneliti utuk nam cloning muloi kuni têtanêm sapêi ternok dê tujuannê utuk dapêt mênêa jano ncipto asae dê lêbiak baik igai. Utuk tekhnologi yo ngut uyo gi masiak dau cênubo nak nêgrai dê bi maju awêi Amsterdam, Cino ngen dê luyênnê.",narrative
20,"Dê taun dê sudo ade kuwat ku gen nê Amri mdasêi madêak lok bêlajêa mênêa lapên kalio, si têmnai jano pa o rêpêak nê. Si rencano lok jêmuoa mêi keliling. Bilai pertamo uku mêluak si têmukua bahan-bahan rêrêpêak nê, mên nê si mdasêi igai min bahan-bahan dê bi tênukua nê, rupo nê si lok mênêa kalio jê ing, utuk bahan kalio jê ing itê perlu jê ing nê kêkiro 750g, dêlambêa dawên kunik, dêpuluak lambêa dawên lemeu, su êi têlau pun, asêm kandis didik, 1,5 liter satên, duai sidau silai. Utuk rêpêak alus nê  cabe milêak 200g, depuluak soa bawang putiak, 200g bawang milêak, 4cm lajo, 3cm pêdês. Keme bêduai muloi mênêa, jê ing nê nebus sapêi luyek kêkiro dêjam amên bi mêsok  têntus nak dlapang, uku muloi misut rêpêak nê, bi sudo kutê tingêa kêmsok, sêndio blangai nasuk rêpak alus, dawên kunik, su êi, dawên lemeu ngen jê ing, nasuk satên kulo, kensok sapêi gêrgok opoi agok lai coa jêjano, bi gêrgok tênitik opoi nasuk igai asêm kandis, nulek sapi agok kêtêa kuwêak nê do o tando bi mêsok.",narrative
485,"Ade kêis ade kulo gennê siwar, bedanê amên kêis o bêtuknê agok titik panjangnê kêkiro têlau puluak senti, amên siwar agok lai amên itê kêmliak bi lok si awêi matai kujua tapi pakêi so ong kulo. Uku kulo ade têmuan amên istilah keme dio dêpasang. Siwar yo biasonê nêmin sêpok ngen kêis utuk têaten amên nikêa, jijai kêis nêpek nak pingang siwar o nêgong. Dio kulo dê pasêt ade mêgong o kêtuai adat kêrno uyo gunonê cuma amên ade acara adat bae makêinê. Amên tun kayo bi pasêtba si amên mênêa ulêak lai nak dau itê kêmliak api bae dê makêi jano min siwar yo, nak di ba itê namên apisi do o. Awêi nadêak yo nano sênyatai yo coa si nam api bae makêi do kulo coa kutê tun têmuan sênyai yo. Uku mujua kuni silsilah keme ade têmuan makonê nam tu un ngen uku.",narrative
662,"Olah raga ekstrim srai kulo ngen olah raga aksi dê nding jijai kegiatan dê ade tikêt bahayo dê lêkat. Kondisi alam Indonesia dê dau mêcêm mênêa Indonesia jijai nêgrai tujuan utuk dê mêsoa hal luyên. Kêrno laut, têbo, têbing dê lêm, umok dê lai sapêi biyoa lai mênêa Indonesia jijai tujuan utuk tun dê snang olah raga ekstrim. Mnyêlêm adeba olah raga ekstrim kêrno ngen mnyêlêm itê nam kêmliak kêbaês bêak laut, nak perairan Indonesia dau pnan utuk olah raga mnyêlêm yo awêi nak Raja Ampat, Bunaken, Pulêw Komodo ngen Menjangan. Mnyêlêm jijai utuk rekreasi kulo jijai olah raga ngen makêi alat nyêlêm awêi tabung oksigen, regulator, tangki ngen alat mbênêk. Ngen alat o itê nam kêmliak dau pemandangan bêak laut. Pas itê mnyêlêm kutê blat awok bakêa mêlawên biyoa dê ês, pas itê bi ade nak lêm biyoa itê gêmrok awok ngen bênêk awok asainê jijai lêngan padahal dê têjijai sêbênêanê dê mnyêlêm o makêi blat utamo nak awok utuk têmulok awok mêlawên dê ês biyoa o. Makonê olah raga yo nadêak ekstrim kêrno dê nam manêunê adeba tun dê memang bi nêlatih ngen ade sertifikat.",descriptive
1086,"Dau cao tun utk mêlnyêp stres, mêmêcêm dê nam itê mênêa jano manêu utuk mêlnyêpnê. Uku amên utuk mêlnyêp stres o biasonê uku manêu hobiku bêtanêm nak blakang umêak, Jijai amên gidong nak dasêi coa ade kêrjo dê harus uku kêmrêjo bi pasêtba uku mêrsi glung umêak ngen têtanêm. Nak blakang umêak bi dau tênanêmku muloi kuni pgen lapên sapêi rêrêpêak do o uku têmanêm, ngen manêu hobiku yo uku asainê tênang ngen snang do igai ade aseanê. Dê mngêding nyên waktau go cabe la ang do o keme ja ang têmukua cabe, waktau o agok dau uku têmanêm jijai uku kulo nam magiak pêpasuak dêdidik amên moi umêaknê, i o kulo ngen mdira jano tomat amên bêbuak do o amên utuk dewek coa têkêmuk, makonê awit bêbagiak amên gidong bêbuak.",narrative
849,"Twitter adeba media sosial dé paling dau tun makéi nak dénio, twitter nam utuk api bae muloi kuni Presiden sapéi tun biaso utuk nam makéi dio. Nbaco nak Lifewire, twitter adeba jejaring sosial online dé nakéi utuk tun komunikasi liwét pésén ngen istilah “kicauan”, séméntaro o nébaco nak Hubstot, twitter dé kénluwéa taun duai ribau num uyo cé coané bi kékiro sotos juta dé makéi gi aktif tip bilainé lémo otos juta twitter dé nébo tip bilainé. Dé ménéa twitter Jack Dorsey taun duai ribau num do o idé pertamoné utuk ménéa platform komunikasi dé makéi sms ngen tun kulo nam saling kémliak ngen mbélau status. Pertamoné ide twitter coa uak ubéakné kuni sms, ngen majuné tekhnologi tujuan kuni twitter ménéa konten utuk zaman moderen.",expository
1093,"Amên nadêakku utuk tun dê tani o dê naêpnê cuma go waktau panen, tapi rêrato waktau panen o ipê igai dau tun dê panên srai ngen itê gonê pasêt mudêak, têtiko asai payêak bae coa têkubêt ngen jêmuwoa asea panen dê mudêak nyên. Mnurutku dê padeknê nêa igai awêi waktau zaman bêl o waktau gi ade koperasi desa, jijai utuk tun dê lok têmukua sêmlan jano têmukua pupuk do o coa si saro. Utuk zaman uyo kutê dê tun tani o perlu gonê la ang, trus utuk jêmuwoa aseanê kulo têtiko coa masuk go, dioba dê mênêa tani dau o prustasi ngen kondisi o, nak yoba mêstainê peran pêmritêak o harus nanêu utuk nam mênêa sejahtera tun tani o.",argumentative
906,"Dau matai pelajaran nak uméak sékulah dé ité mlajéa, tapi ade do jano duai dé pelajaran o dé ité snang. Awéi uku dewek méding waktau gi nak SMA, kérno uku waktau jurusan IPS mako uku snang nyén ngen plejaran sejarah. Nak lém pelajaran sejarah o utuk dé ménéa snangné o kérno uku jijai dau namén lok si séjarah Indonesio i o kulo utuk séjarah dénio, amén utuk pelajaran uku témasuk témotoa trus, ipé igai waktau o guauné memang agok padek coa majéa ngen sémapéi peljaran ngen ité. Kuni kérno dau namén ngen awit mbaco kulo makoné uku dau namén sejarah, ipé igai pas bi lulus SMA uku lalau moi kékédau kota dé ade nak Indonesia, kuni di kulo dau témaméak pengetahuan ngen pengalamanku sapéi uku dau namén asal kuni sukau-sukau dé ade nak Indonesia.",narrative
509,"Dau alat musik tradisional dê itê ati namên kutê, uku  bae mesoa utuk namên gen pao alat-alat yo khususnê kuni pnan keme Lebong. Barêak alat musik tradisisonal Lebong dê gennê Krilu, alat yo bo lok srai ngen suling cuma bêdanê didik amên suling o lubang kutênê tujuak tapi amên krilu ade lêmo lubangnê ade kulo dê cuma pat. Utuk nam mlajêa jano makêi alat yo amên utuk tun dê bi nam main suling asainê coa si saro igê,tingêa utuk mok iramanê bae sesuoi ngen lêgau jang dê itê namên. Amên itê dê ati nam utuk mlajêa main krilu yo belek ngen tunnê amên si ade niat lok nam coa an igê.",persuasive
281,"Ade igai dê mênêa uku mêding snang waktau mikêak asuakku, pas kulo si dapêt bakêa prêpuannê o uku bi namên an, i o kulo ngên bakêa sêtuangnê, jijai waktau masên coa ade dau halangan kêrno kuni pêak dê sêlawêi coa dau minoi jêjano, pertamo asuakku ngên bakêa prêpuannê sêsamo lok, bakêa sêtuangnê kulo têmimo ngên baik rombongan keme, sudo o kulo dê bakêa sêtuangnê ngen keme bi an namên. Nak bilai acara nikêak o keme duai keluargo kopoa nak pnan bakêa sêtuang asuakku, nak di keme kutê kêten snang ipê igai pas bi sudo akad nikêaknê keme kutê mbo duo utuk kelurgo bêlau asuakku.",narrative
377,"Ade igai dê mênêa uku coa gi bakêa mlupo dê uku sêmsal nak lêm idupku, bêl o waktau uku gi dau caci uku nam jano bae, lok têmukua jano bae coa lok namên do o bakêa bêguno jano coa. Uku pêrnêak têmukua stom sport gonê laa ang ba, waktau têmukua uku cuma têmotoa nafsuku bae, lok kênliak tun, lok kêten ade lêbiak kuni tun, mêmêcêmba dê ade nak bênokku waktau o. De mênêa uku menyesaal somor idup o, uku têmukua atom baês tapi uku ja ang makêi, kalau uku makêi kulo cuma utuk kêmten ngen tun amên uku ade stom la ang, dio genne omong. Bi ade dêtaun stom o ngen uku kêrno uku gidong perlu caci mako stom o uku jêmuwoa, lêm dêtaun nak stom o bae uku rugaai botos juta, coa ku jêmuwoa uku perlu, jênuwoa uku dau rugai. Kêrno perlu o lok coa lok uku jêmuwoa, jijai uyo uku peker, amên itê gidog Tuhan mêlêi jêrkai dau pêpacokba utuk makêi caci utuk dê dau gunonê.",expository
830,"Umumné kérjo nak kator o adeba pekérjo dé nak kator brupo matur ngen cématet kérjo dé néa supayo nam jémijai keterangan dé béguno. Utuk nam jijai kérjo nak kator ité wajib nam matur waktau, kérno nak kator do o ade absensi pas masuk ngen belek kérjo, date line tugas sapéi ngen janjai ngen tun o méak sapéi télat, luyén kuni o ngen kérjo nak kator harus ade jano mampu utuk miling lok si langsung jano coa langsung, negosiasi, sapéi nam utuk faham ngen kondisi perusahaan ngen méléi motivasi tun luyén, ngértai ngen cao-cao bisnis, misalné amén kérjo nak distributor mesin digital printing mako ité harus namén ade kédai mécém digital printing sapéi ade dé nam cémitak nak kaco jano dé luyénné.",persuasive
371,"Tiakku mêningea nak taun duai ribau lêmo dê niênnê uku ati nam sêmnang si, waktau o uku gimasiak saro uku kulo ati nam sêmnang tuntuaiku ca o materi. Pat bêlas taun sudo o uku bi nam têmukua jano bae dê uku lok, uku cuma sêmnang awokku dewek coa meker jano dê bakêa dau manfaatnê, tapi waktau o dê mênêa uku menyesal ngut uyo uku coa têpeker utuk mêluak inokku lalau moi Mêkêak. Uyo uku têp bêkinoi magêa Tuhan amên uku nêlêi kesempatan igai uku bakêa mêluak inokku brakat mo mêkêak, do igai uku bakêa têmukua jano kêmluwêa caci dê bakêa dau manfaatnê.",narrative
199,"Mbaco bukau dio hobi nê mênêa itê lêbiak têmamêak wawasan ngen pekeran jijai têbuko ngen lapang. Luyên kuni têmamêak lêmau mbaco kulo baik utuk latihan otok ngen pekeran. Mbaco nam têmulung jêmago otok kunyau otok nam manêu fungsinê cao sempurno. Pas gidong mbaco otok kêrjo utuk peker, menganalisa kêkêdau masalah, mêsoa dalên kêluwêa ngen solusi sapêi têmau hal-hal bêlau. Manfaat cet mbaco bukau utuk kesehatan fisik ngen mental o dau, sapêi hal yo bi dau peneliti nak dênio. Mnurut Nurhadi nak lêm Dalman (2014:13) ade kêkêdau dê itê dapêt kuni mbaco itê nam faham cao niên kutê isai dê itê mbaco, têmakêp ide pokok jano gagasaan utamo bukau cao gacang, dapêt informasi masalah jano bae ngen kenal ngen tai kato dê agok payêak.",persuasive
517,"Ta ai dê kuni pnan keme Jang dê têgên ta ai têmimang anok o adeba ta ai dê kêmten awêi ipê kesayang antaro tun tuai waktau pêi ade anok, jijai nak lêm mêna ai o cêmrito gen padêak kêsnangnê tun duai kramin waktau dapêt anok, nak ta ai yo dê mêna ai dêpasang sêmanêi ngen sêlawêi, dê sêlawêinê sêmamêa anok dê sêmanêinê mi ing dê sêlawêi, utuk dê mi ing na ai o makêi lêgau Jang amên bêl o utuk têtabuaknê makêi têtabuak dê asli makêi alat musik sederhano dê ade nak Jang. Amên uyo kêrno bi maderen jijai utuk musiknê bi nam makêi orgen jano musik dê biade nak rêkaman.",expository
805,"Khususnê itê dê agamo Islam memang itê pêcayo ngen gennê ghaib, tapi amên itê sadar bangso o kulo dê ncipta kulo Allah SWT, jijai itê yo sêsamo mahkluk Allah SWT. Utuk mêlnyêp asai sabên o itê bêkinoi ngen dê ncipto makhluk. Barêak uku bêl o uku tunnê agok pênyabên, mêak gi têmungau umêak mênyu ang lêlalau mênyu ang bae uku milok, jak uku awit tip lok lêlalau jano tingêa mênyu ang bi pasêtba uku bêduo minoi perlindungan supayo mêak ade jêjano ngen itê. Makonê uyo didik bae coa ade uku mraso sabên nak atêiku, mêak gi ngen dê coa kten, ngen tun bae uku coa mêding sabên, do oba kucainê ngen uku mêak itê coa tingêt minoi perlindungan magêa dê kuaso, ngen itê kulo nam usaho utuk têp jêmago biyoa sêmyang tê supayo waktau itê mbaco jano ngajai do o itê nak lêm bersih kuni najis.",persuasive
1169,"Utuk tun dê pêcayo ngen reinkarnasi coa masalah kêrno tun buliak bae ade pêndapêt dê coa srai ngen dê pêndapêt tê, itê kulo coa nam makso tun utuk harus têmotoa ngen jano dê ade nak lêm pekeran tê. Utuk tun dê pêcayo ngen dê bi matêi ruhnê bakêa idup igai liwêt tun dê pêi laher ngen cao tun madêaknê reinkarnasi, biso ngen cao tê dê khususnê muslim utuk pêcayo, kêrno nak Islam dewek utuk tun dê bi matêi do o utuk alamnê bi cigai srai. Mnurut reinkarnasi si madêak perlu utuk sêmpurnonê jiwo, manusio dê laher nak dênio o bi pitar ngen namên tapi nak lêm Al Quran madêak amên manusio laher coa namên jêjano, dio srai nyên ngen dê itê kêmliak tip ade bayi laher.",expository
1077,"Ade do kuwatku dê cigai uku magêa kêrno uyo si bi sukses, do o kuwat sêsamo mukok usaho kuni bêak, tapi waktau o uku dutê dê dau tun namên, jijai utuk kêrjo o têtiko sapêi cigai têgong trus uku magiak ngen kuwatku o amên si gidong coa ade kêrjo. Bi kêkêdau taun panêu si mdasêi madêak lok mukok kator ngen jêmuwoa material utuknê, mênnê uku têmau si nak lokasi bakêa kator o, jijai uku madêak pas pnannê sudo yo jano dê uku nam têmulung pasêt uku têmulung. Jijai waktau si bêbêlau bukok utuk materialnê do o dau uku dê têmulung jêmuwoa, utuk taun pertamo si muloi kten maju trus masuk taun kêduai tapi uku têp têmulung kêmluwêa materialnê utuk nam têmamêak penjualan. Pas masuk taun kêtêlau si bi maju nyên saapêi pnan usaho dê bêl o si smiwo uyo bi tênukuanê, nak yo si bi muloi kten ngê uak kuniku tapi utkku dio coa jijai masalah dê pêtingnê si nam tamêak maju.",descriptive
354,"Têtiko nak lêm hubungan sosial itê ade ku angnê ngen kêlbiak mêmasing, coa si ade tun dê sêpurno, i o kulo ngen itê têtiko ade bae tun dê mêraso lêbiak kuni dê luyên makonê kêmasai o nam mênêa si jijai omong nge tun luyên nangêpnê coa dêklas ngen si, pas kêmasai o timoa biasonê bakêa mê uak tun dê tulus ngen si, dê pasêtnê mênêa tun o kêciwo. Kêciwo tainê mnurut psikologi adeba waktau tun o mêding asai coa baik, coa padek ngen asai mêngiak kêrno jano dê kênlok coa sêsuoi ngen nyatonê. Jijai jano dê bi nêlêi kuni perhatian ngen sayang nyatonê coa têmangêp baik makonê jijai kêciwo. ",argumentative
719,"Itê dê makêi alat canggih zaman uyo yo lok lêbiak têatêi ngen dê itê ati dau namên. Uyo bi dau nak berita tun dau têpike kêrno ku angnê pengetahuan masalah alat canggih dê si têmuan. Bi gesea tip bilai kuo ade bae tun dê jijai korban kêrno kêcanggihan uyo. Jijai utuk itê dê dau ati namên itê harusnê mêsoa namên gentai nam tun dê salêak guno o mike tun. Barêak hand phone yo amên itê mlajêa kilêak ayok itê gmuno asaiku coa jijai masalah igê utuk tê, amên itê ku ang namên makonê dau tun kêno pike liwêt hand phone yo. Misalnê amên ade tun telepon itê coa namên api, si kulo makau amên si kuwat tê jano sêpasuak tê, dio jibêak ba itê gacang pêcayo, mêstainê itê mêsoa informasi kilêak tun dê ngakau kuwat jano sêpasuak tê yo, jibêak sapêi itê kêno pike",expository
479,"Lalan Belek adeba lêgau Jang têmasuk dê paling an, lêm lêgau yo cêmrito tun dê lalau kuni dasêi cigai belek ngen pnannê kulo coa tau nak ipê. Si lalau kulo kêrno coa taên idup nak sadêi saro ngen dau kulo cêrito amên si o dau kulo tun mimok. Makonê lêm lêgau yo bêkinoi magêa dê lalu o utuk gacang belek. Amên itê têmi uk lêgau yo galok mênêa itê tingêt utuk nam belek mulang sadêi, kêrno dau sêpasuak dê gi minau itê, sêbênêanê lêgau-lêgau Jang khususnê o dau makêi umpamo ngen cao alus utuk kêmluwêa jano dê nding nak atêi. Dê intinê kutê o majêa itê utuk nam sabar, nam bêsyukur ngen mok pelajaran kuni dê bi sudo itê manêu.",persuasive
698,"Masin cuci o memang utuk mênêa mudêak kêrjo dê mêmêi dê biaso nêpap, ade kulo dê sêmanêi dê idup mênyu ang kulo biaso makêi masin cuci yo. Mesin cuci bagi tê yo bi jijai kebutuhan dê harus ade utuk maso yo, ipê igai tun dê kesibukan bêbilainê dau nak pnan kêrjo, amên ngen adenê mesin cuci yo itê nam lok nêpap kêlmên jano pueng kulo coa jijai masalah kêrno dau mesin cuci rêrato bi ade utuk kêm ing biyonê. Utuk it namên bae mnurutku amên itê têmuan mesin cuci mêak coa galok mêrsih, masalahnê amên itê coa galok mêrsih nak lêmnê bakêa sêna ang arêak lepes têtiko kulo ade sêmut dê masuk. Utuk jêmago supayo trus bersih ade baiknê itê awit mêrsih lêmnê.",argumentative
23,"Kêkêdau rupo menem do o ade dê baik utuk kesehatan ade kulo dê bakêa mbahayo nê, awêi susu misalnê dio mênêa awok sehat kêrno si dau mêngandung protein ngen vitamin, ade dê ku ang baik utuk kesehatan kulo awêi dau menem dê mêngandung zat pewarno tênamêak igai bahan kimia dê luyên nê. Nak yo itê lok mbahas masalah susu, susu ade kêdau mêcêm nê ade susu hewani ade kulo susu nabati, susu nabati awêi susu nêa kuni kacang tahu, di o dau nyên manfaatnê utuk kesehatan ipê igai uyo dau mêcêm nê ade dê tênamêak asai strowbery ade kulo dê asai coklat, kêrno dau mêcêm o ba dê têmamêak titik dau galok têmukua ngen menem susu yo.",descriptive
244,"Barang-barang titik têtiko payêak mêsoanê waktau itê lok makêi, kêrno galok coa tingêt pnan itê maik barang o. Biasonê barang dê galok itê payêak mêsoanê adeba kucai motor, kucai umêak, remot TV têtiko sapêi hand phone. Study kuni University Of Aberdeen, Scotlandia madêak amên barang dê mudêak nyêp nam itê têmau nak umêak dê brantakan. Peneliti o madêak pas mêsoa barang dê nyêp tun o bi muang waktau dau igê kêrno mêsoanê nak pnan dê bi rapih, hal yo coa dau bêguno. Niên ba pas itê bi fokus mêsoa nak pnan bantakanternyato barang dê itê mêsoa o nam itê têmau.",argumentative
743,"Kutê tun bi pasêtba ade mêding asai sabên, dê niênnê sabên ngen hal ghaib awêi atau ngen hal ghaib dê luyênnê. Sabên dê bêlbiak nam sêmikso awok ngen nam kulo jijai masuk nak lêm Phasmophobia. Phasmophobia adeba sabên dê bêlbiak ngen hal-hal mistis ngen atau, mnurut Ihksan Bella Persada, M.Psi. Psikolog tun dê midêp Phasmophobia kutê dê ade hubungannê ngen atau jano hal ghaib nam mênêa bahayo têmês dê bêlbiak. Phasmophobia o payêak utuk mêlnyêpnê, coa si cuma mental tun bae jijai têgangau kesehatan awok ngen kêrjo bêbilai kulo. Phasmophobia coa kênal tuai uai jijai nam bae pengalaman waktau gi titik nam bae si midêp waktau si lai sudo yo. ",argumentative
1084,"Utuk itê dê gidong jano pêi lok mênêa umêak, mêstainê itê harus sêsiap mênêa bangunan dê bakêa aman amên têtibo ade bêncano, muloi kuni kontruksinê do o itê harus meker, i o kulo ngen bahan dê bakêa itê makêi. Dau kênliakku bangunan o si mênêa asal bae ngen coa meker resikonê amên bangunan o ubuak. Ade dê samo skilai coa makêi cor gênêp bae ngen makêi butau bata ngen semen, amên barêak yo bangunannê mêak gi ade gêpo kêno angin dê agok dê ês bae nam bae bangunan o ubuak. Dau nyên uku têmau bangunan dê calai, têtiko uku spêt mbayang amên gidong padek tidua trus ade gêpo asanê utuk nam sêmlamat awok bae saro.",expository
798,"Mnurutku itê sêbênêanê mêak gacang sabên amên itê ade dê têmotoa kuni blakang, itê ati namên api dê têmotoa itê o. Tapi lêm o itê kulo têp lok têatêi kêrno dê têmotoanitê o bi pasêtba tun dê coa itê kênal. Amên nam waktau itê mêding jano kêmliak ade dê têmotoa itê itê usaho nam bêdan nak pnan dau tun jano pnan rami, itê kêmliak kilêak dê têmotoa itê o bêdan kulo coa, amên si bêdan kulo itê lok agok tatêi nam bae memang si ade nat kidek ngen itê. Amên barêak o itê gacang minoi plisi utuk mlapor dê tun têotoa itê o, ayok o kulo itê nam kêmliak jano niên si têmotoa itê jano cao, itê mêstai masêt kilêak nêniên. Amên itê langsung mlapor bae sabênnê si coa awêi lêm pekeran tê, jijai utuk gêroknê bae itê namên tun o sêngajo têmotoa itê jano coa.",argumentative
32,"Pêtêa adeba dê do tumbuhan jenis bêbuak dê dau tênmau nak Asia Tenggara. Dau tun Indonesia bi dau dê namên ngen pêtêa yo, kêrno mudêak nyen itê têmau nak pasar-pasar tradisional, tukang sayur, warung sayur, jano nak pasar swalayan. Utuk dê galok muk dio dê kêmon yo pasti ba bi namên amên pêtêa nam mênêa jijai mêmêcêm lapên, nam kulo muk sênkulêm do o têmamêak padek mukmêi, cuma bae resiko muk dio mon angêak dê ku ang padek ngen nyêak kulo kêmon pêtêa. Amên muk pêtêa yo sêsiap bae amên miling ngen tun, ipê igai amên nupang mênyêak pnan tun.",descriptive
