id,text,label
90,"Ade pas waktau keme uku ngen kuwatku belek sêkêlmên keme singêak nak pnan mukmêi warung tenda, gen pnannê Tiochiu, nak di o kutê masakannê menu kan laut nak di o amên bi abis maghrib kêmbiak raminê, uku ngen kuwatku cêmubo mukmêi nak di, keme mêsên kêtêm saos tiram ngen lobster. Nak di ba uku mêding muk kêtêm dê padek, biasonê uku galok muk dê agok titik dio sêngajo nyên mêsên dê lai, amên nak di ruponê itê miliak kilêak kêtêmnê baru si kêmsok, agok an didik ba itê têmungau, tapi memang amên utuk sai uku makui, patut ba nak yo kêmbiak rami tun mêsên kêmuk. Ade abiak dêjam lêbiak keme nak di, amên mukmêinê coa si an ige, tapi mot mêsoknê o gesea dêjam baru itê nam muk. ",food & beverages
97,"Nak kêdau mêcêm kêkêmuk kuni laut, dê paling mudêak molahnêadeba cumi-cumi, amên dê dio nêa jano bae si padêk lok gênureng, tênumis jano sênatên kulo jijai. Nak yo itê cubo lok mênêa cumi-cumi sênatên, pertamo cumi-cuminê itê mêrsih, sudo o itê sêmyap rêrêpêaknê, utuk dêkilo cumi-cumi itê perlu nioa duai buwêak narut nêa satên, cabe milêak seprapat nisut, bawaang putiak nu soa, bawang milêak dêlapên soa, stumêa duai sidau, pêdês abiak kêlai ujung nêinik, lajo, su iê, kunik didik, dawên salam ngen silai,kutê rêpêak nisaut alus kecuali lajo, su iê ngen dawên salam, lajo ngen su iê tentus bae. Amên bi siap kutê tingêa kêmsok nasuk cumi-cumi ngen satên nak blangai i o kulo rêrêpêak nê nasuk kutê, kênsok sapêi gêlgok ayaok makên kêncêp kilak jano asai dê ku ang tingêa têmamêak, kênsok sapêi mêsok kêkiro duai puluak lêmo menit.",food & beverages
1078,"Ade itê têmi uk tun madêak mêak mêmiliak kuwat, tapi utukku luyên kuwat o harus itê miliak kêrno coa kutê kuwat tê bakêa têmimo itê amên itê gidong têkbêak. Amên uku bi nam uku kêmliak kêkuwat kutênê, dê dipê kuwat nyên dê dipê kuwat dê waktau itê gidong saro. Nak yo makonê utukku khususnê uku mêstai miliak kuwat. Amên itê gidong snang do o coa têkitung kuwat tê pas waktau itê saro do o itê nam kêmliak api dê nêniên kuwat tê, dê awit têmnai kabar, awit magêa itê ngen têtiko têmulung itê pas itê gidong perlu. Pengalamanku jibêak gi kuwat bi kêdau taun itê kênal dê kuwat kuni titik bae uku namên ipê dê bêbênêa kuwat, makonê utuk kuwat o uku piliak tun.",slice of life
636,"Olah raga o ade dau muk biaya ade dê coa makêi biaya, utuk itê dê bi agok tuai yo olah raga o perlu utuk jêmago kesehatan tê. Uku miliak olah raga dê coa pakêi biaya dê pêtingnê walau têgoa uku manêu, awêi ngêngacap nak glung umêak dio têmasuk dê lêngan dê nam itê manêu, ktennê cetes tapi utuk manfaatnê dio padek utuk jêmago kesehatan, dê niênnê tip bilai jano tip pueng eteng tê o nam kêluwêa ngen awok tê kulo ade gêrok. Ndingku jak uku galok manêu dio nak awok o padek asainê, ipê igai itê nam sêmpêt tip pueng walau têgoa.",sports
691,"Gi bêbêlau kêluwêa TV dê LED uku gêmitêi Tvku ngen dê LED, Uku mêsoa dê merek bêlau ngen go mudêak kuni dê luyên. Dau tun amên lok têmukua biasonê si mêsoa dê merek bi dau tun namên jano bi top, tapi amên utukku coa dê nêsoaku TV o nam têmukua dê lai gonê kulo mudêak ngen dê pasêt uku bakêa têmukua ngen mêsoa dê merek pêi kêluwêa. Dio pengalamanku kuni bêl o amên merek bêlau pêi  kêluwêa do o biasonê utuk kwalitas padek ngen gambarnê kulo coa alêak ngen TV dê bi top, buktinê bi kêdau taun uku makêi TVku ati pêrnêak usak, gak kuwatku si têmukua dê merek top nadêaknê baês ngen gonê kulo agok la ang uyo bi gitêi bêlau igai. ",technology
15,Umêak makan adeba usaho dê sêmdio kêmuk ngen menem dê bi lengap peralatan ngen perlengkapan. Menurut kêkêdau baco kuni bukau  tai umêak makan o awêi menurut Atmojoyo (2005:7) umêak makan adeba pnan jano bangunan dê ca o tun utuk sêmdi o kêkêmuk ngen pelayanan ca o komersil dê sêmdio pelayanan ngen baik. Amên menurut Soekresno (2000:7) umêak makan o adeba usaho se ca o komersial dê sêmdio kêkêmuk ngen mênêm utuk umum dê kênlola sê ca o propesional. Tujuan umêak makan o adeba mêsoa keuntungan ngen mênêa puês tun dê moi mini. Uyo umêak makan adeba pnan tun dau têtiko Cuma utuk kopoa ngen kêkuwat ngen menikmati kêkêmuk dê ade. Utuk nyaman nê tun dê têko biasonê umêak makn kulo sêmdio hiburan musik tênamêak igai amên nak lêm ruang nê ba ês.,food & beverages
518,"Dau mêcêm ta ai dê tradisional kuni tanêak Jang, Barêak ta ai kêjai, ta ai yo adeba ta ai tradisional kunin Jang, dê mêna ai nê adeba anok sangêi  jano anok-anok uai . Upacara kêjai yo adeba acara dê agok an muloi kuni têlau bilai, lêmo bêlas bilai, têlau bulên sapêi sêmbilan bulên. Ta ai kêjai yo kulo nak Jang bi ade sê ati ade kerajaan Majapahit, pertamo nakêi nak Jang ta ai kêjai yo mnurut cerito tun-tun tuai mêna o waktau acara nikêak Putri Senggang ngen Biku Bermano. Nak lêm ta ai kêjai yo dau tahapan dê harus nanêu nam lêm ta ainê, ade pat tahapan nak lêm ta ai kutênê ade tainê, jijai utuk tahapannê yo harus sêsuoi urutan-urutannê.",culture & heritage
695,"Utuk itê dê gi têmuan anok titik baiknê nak dasêi itê bêbênêa meker utuk pnan mpek barang-barang awêi TV yo mêak sapêi itê bakêa mnyêsal sudo yo. Awêi dau kejadian itê awit kêmliak nak berita-berita, kêrno mpek barang elektronik yo pnannê têmêak anoknê dê ati namên bahayo nam mêgong, akhirnê adê dê matêi kêno setrum ade kulo dê tingang TV sapêi patiak ade kulo dê sapêi mêningêa. Utuk milok barêak yo ba itê dê jijai tun tuai mêstainê kuni ayok bi meker mêak sapêi bahayo terutamo anok tê dê gi ati namên bahayo, luyên kuni o kulo mêak ade tun mêlanai min anok titik trus gabok dê pas itê coa kêmliak dio bakêa bahayo kulo, jijai utuk o kênêa ba pnan agok lêkat jano khusus utuk barang-barang yo.",technology
159,"Ade do pengalaman liburan samo kêkuwat o adeba dêmaki têbo. Kerno keme paok ngen Tebo Ciremai mako keme bi spakat utuk dêmaki  têbo yo. Têbo Ciremai o têmasuk têbo dê lêkat nak Jawai Barat. Mnurut Wikipedia kêlkat têbo Ciremai sapêi telau ribau tujuak puluak dêlapên meter, têbo yo masuk jenis têbo Stratovolcano, terakhir mêltup nak bulên Maret taun sembilan blas lêmo satu. Têbo Ciremaai yo kêten nyên moi arah Selatan kuni Barat sapêi Timur nak spanyang patoi Utara Jawai. Agok litok kulo itê dêmaki têbo Ciremai yo, keme têmalêm nak bêak têbo duai bilai ngut sapêi moi das têbo, pas bi sapêi nak das têbo Ciremai kutê kêpayêak asainê nyêp.",leisures
153,"Akhir taun san igê yo keme misai liburan keme utuk lalau ngen têmalêm nak biding laut, lokasi umêak lok moi laut agok uak kêkiro sembilan jano dêpuluak jam amên itê makêi stom. Kêrno lok kêmliak pemandangan dê baês keme brakatnê kêlmên supayo luweng bilai keme bi sapêi trus nam kêmliak matai bilai timoa. Laut dê nagêa keme adeba Pantai Karang bolong Anyer, pnan yo itê nam kêmliak kêjêniak laut ngen bênêi putiak. Sapêi nak di puengnê keme langsung masang tenda utuk istirahat, pas ngen kêkira keme pemendangan kêmliak matai bilai timoa dapêt keme kêmliak, keme snang nyên ngen liburan yo.",leisures
827,"Jijai tun dé nam kérjo nak kator utuk pao tun do o nam ménéa snang, kérno ngen kérjo nak kator do o bi pasétba bakéa dapét gajai dé nasén tip bulénné, luyén kuni o tugas utuk karyawan kator biasoné kémréjo kuté kérjo dé bi téntau pimpinan jano atasan. Ade kékédau tugas ngen tanggung jawab utuk karyawan kator, bi pasétba mémasing karyawan mégong peranné mémasing tégantung jabatanné, tapi ade tanggung jawab ngen tugas dé kuténé harus si manéu mémasing kuni kator. Luyén kuni kémréjo tugas dé bi nagiak atasan, pegawai kator kulo harus lébiak téliti ngen képacok nak lém manéu kérjoné, disiplin kérjo kulo o jijai hal dé péting dé harus nanéu karyawan kator, makoné tip tugas ngen tanggung jawab bakéa témtau awéi ipé karirné lém manéu kérjo.",business
453,"Agamo Buddha adeba agamo dê pao tun Indonesia agamo yo. Waisak adeba bilai rayonê. Bilai rayo Waisak biasonê nêrayo nak bulên Mei ngen tangêa dê coa si srai tip atunnê. Ade dau acara dê nanêu tun Buddha ayok bilai Waisak antaronê meditasi, kebaktian ngen pindapitta. Nak Indonesia umat Buddha biasonê rayo Waisak ngen festival lampion dê nade nak Candi Borobudur. Tradisi Umat Buddha rayo nak Candi Borobudur jak sêmbilan belas duai puluak sêmbilan. Rayo yo muloi ngen kirab opoi abadi mrapen ngen biyoa suci umbul Jumpit kuni candi Mendut moi candi Borobudur, sapêi nak candi Borobudur umat Buddha têmot nak altar dê ade nak latêt candi ngen manêu meditasi ngen coa Anjali dê tainê têmakup kêduai tangên nak dado dê jijai tando penghormatan.",religion
454,"Umat Hindu bilai rayonê gennê bilai rayo Galungan ngen Kuningan. Bilai rayo Galungan ngen Kuningan. Bilai rayo Galungan nade utuk jêmijai do kekuatan rohani supayo dapêt pekeran tenang, amên bilai rayo Kuningan do o utuk keselamatan, perlindungan ngen tuntunan lahir batin magêa Dewa, Bhatara ngen para Pitara. Mnurut Lontar Purana Bali Swipa, bilai rayo Galungan nakde nak bilai pertamo bulên purnamo nak taun dêlapên otos dêlapên puluak duai. Bilai rayo Galungan ngen Bilai rayo Kuningan nrayo duai kilai dê taun almanak Masehi. Jarak antaro Galungan ngen Kuningan o dêpuluak bilai dê nitung ngen dasar almanak Bali. Amên bilai rayo Galungan o tip bilai rêbu, amên bilai rayo Kuningan o bilai sabtu.",religion
419,"Abdurrahman Wahid laher tujuak September sembilan belas pat puluak trus mêningêa tangêa têlau puluak Desember Duai ribau Sembilan. Si o dau tun namên ngen gen Gus Dur sio adeba tokoh agamo sêpêt kulo jijai pemimpin politik ngen jijai Presiden kê pat Republik Indonesia kuni taun sembilan belas sembilan sembilan sapêi duai ribau satu. Si adeba tokoh ulama si kulo cendikiawan dê faham agamo si kulo têmuan intelektual Islam dê lêkat dê ade kontribusi pemekeran dê ade epek panjang lêm sejarah kebangsaan Republik Indonesia. Warisan kuni Gus Dus adeba pemekeran masalah Islam. Gus Dur cao coa langsung bi mêlêi kesempatan utuk perkembangan pembaharuan pemekeran Islam masalah Taqlid. Taqlid tainê têmotoa coa namên dalil do oba sikêp coa baik nak lêm Islam, mnurutnê pemekeran masalah Islam harus ade dasar ngen akea sehat ngen dalil dê jelas kulo.",religion
171,"Bêtanêm kulo cet uku kêmrêjo nak waktau luang nak dasêi, kêrno nak belek umêak keme gi ade pnan amên lok bêtanêm, walau coa si libêa igê tapi gênêp ba utuk misai waktau. Makonê amên gidong lalau moi ipê bae amên têmau ade tun jêmuoa sêmlan bi pasti uku têmukua, lok si sêmlan pun buak jano sêmlan pêgen lapên coa masalah dê pêtingnê uku nam têmanêm. Kêkuwat amên gabok mdasêi biasonê uku majok moi belek umêak ngen kêmliak têtanêmku, ade tanêm cabe, tomat, bawang ngen rêrêpêak awêi kunik, lajo, su iê, pêdês ngen dau igai dê luyênnê. Amên galok gidong dau buaknê uku mêluak kêkuat mopoa utuk min belek. Awêi san igê yo waktau cabe la ang keme nak dasêi coa mnukua cabe, utuk kmuk keme bae bi gênêp.",leisures
498,"Luyên kuni lêmêa ngen juadêak tat kuni pnan keme rêrubo utuk min belek igai adeba kupi, kupi o bi brupo sêbuk amên uku biasonê ade pnan uku mêsên kupi dê padek kuni pnan keme. Gentai kuni pnan keme o kupi têmasuk rubo khas kulo, kêrno pnan keme dau kebun kupi makonê kupi kuni pnan keme o dau tun namên. Utuk mênêa sêbuk kupi dê padeko kucainê waktau itê sêmngêa, sêmngêa kupi kulo harus ade caonê supayo coa mutung ngen kêmuknê padek. Jijai sêmngêa kupi o opoinê coa buliak lai igê ngen itê harus trus melek mêak sapêi bêdan ngut si mêsok, amên bi mêsok itê makêt kulo harus samo melek sênelen moi niru biasonê kulo tênamêak mtiga didik trus nelek sapêi si sêngok sudo o baru tênutuk.",culture & heritage
1074,"Coa si saro amê namên coanê idup nak têbo, dê pêtingnê itê ade niat lok brasea ngen ade smangat utuk idup. Coa si didik tun dau brasea kuni bêjuang têmaên nam idup nak têbo, tun dê brasea oba tun dê bêbênêa ade cêcito ngen smangatnê coa pêrnêak ku ang. Nak sadêi keme bae do o tun dê brasea dê bi mêding bêtaun-taun idup nak têbo si gi masiak bêtaên utuk idup nak têbo o, cao tun dê brasea o utuk bêbilai si coa pêrnêak coa kêrjo, waktau o si matur dewek ngen si kulo ade target ngut sapêi si brasea. Padek nyên amvn nêdingku dê bi pêrnêak idup nak têbo, walau itê ja ang têmau tun tapi idup tê kêmbak tênangnê, barêak uku waktau o siniak muk kan do o tingêa uku mêsoa moi biyoa lai ngen cao ngewea do o bi nam muk kan.",slice of life
194,"Utuk pao tun kegiatan ngêsok jijai kêgiatan nadêak tê kegiatan dê coa si mudêak, kêrno nak mabis waktau ngen tênago. Mako coa heran amên kegiatan ngêsok yo pao tun cet jênijai hobi utuk misai waktau. Kegiatan ngêsok kulo nam itê madêak api bae nak manêu lok si slawêi jano smanêi, kêrno walau dau tun madêak dio gawe slawêi sêbênêanê ngêsok o api bae nam. Ade kêkêdau manfaat kuni ngêsok o nam muk kêkêmuk dê sehat, nam mêlnyêp stres, kêluargo nam jijai harmonis, têmikêt kreativitas, imêt ngen nam kulo jêmuoa asea dê kênsok. Jijai ngen hobi ngêsok yo nam kulo têmamêak asea keluargo. ",leisures
154,"Pengalaman liburan nak kota Jogjakarta jijai pengalaman dê dau kêsannê, kêrno kota Jogjakarta coa si Cuma kota pelajar bae tapi kulo jijai kota wisata. Jolok utuk kota Jogjakarta yo memang ade dasar kuni kondisi sosial ngen potensi dê ade. Ade dau pna wisata nak wilayah yo muloi kuni wisata alam, wisata laut, wisata budayo sapei wisata dê tun mênêa. Ade keunikannê kulo nak kota Jogjakarta yo nêbaco nak https://m.kumparan.com ade tujuak keunikan daerah yo adeba dau peninggalan sejarah, dau kulo musium, wisata alam dê bêbaês, tradisi budayo dê ngut uyo gi nakêi, kuliner dê bi dau tun namên kayo kulo seni ngen budayo ngen kota pelajar kulo.",leisures
37,"Ade juadêak nak pnan keme do o juadêak khas nyên kuni pnan keme, gennê juadêan tat ade kulo dê madêak juadêak tênoa. Amên ruponê agok lai mênêa nê coa makêi citak, jijai biasonê kêlai ipê cipirnê klai o ba juadêak nê. Utuk mênêa juadêak yo itê perlu bahan gêlpung gêndum, tênoa buliak kulo tênoa bebet, gulo, nioa, ngen mtiga. Pertamo tênoa ngen gulonê knocok jibêak makêi mikser cukup makêi  dê biaso kêrno jibêak sapêi si bukuak, sudo o nêpek gêlpung sapêi jijai adonan nêpek mtiga didik, utuk bungainê nioa narut sênngêa ngen gulo amên lok baês kten nê nam tênamêak warno milêak jano kuning, sudo o nak lêm cipir itê mpek alas kertas minyok, nêpek minyok didik kunyau juadêak coa mêlkêt, muloi itê mênêa adonan nano mipis bae nak lêm cipir sudo o nêpêk nioa nano, tingêi itê mênêa pariasi das nê didik sudo o nopen sapêi mêsok kêkiro têngêak jam, amên bi mêsok nakêt tingêa têntok-têntok bi nam muk.",food & beverages
408,Sêmyang lemo waktau o adêba kewajiban tun Islam lêm manêu ibadahnê. Sêmyang o adêba amal ibadah dê pertamo dê bakêa nêhisab nak akherat. Lêm itê manêu ibadah sêmyang o dê pêtingnê itê harus namên nyên cao ngen baconê. Makonê amên itê têmingêa do waktau sêmyang bae do o bi masuk duso lai. Nak lêm Surah An-Nisa ayat sotos têlau Allah SWT berfirman dê tainê : “ Sesungguhnya sholat itu adalah kewajiban yang di tentukan watunya atas orang-orang beriman “. ( Qs. An-Nisa : 103 ). Utuk manêu kewajiban sêmyamg o itê harus kêmrêjo bêbênêa supayo sêmyang tê sah trus dapêt pahalo ngen berkah.,religion
681,"Gi tingêt uku waktau ponsel jano hand phone o gi jijai barang mewah, waktau o kêkiro taun duai ribau satu, abiak duai puluak satu taun dê sudo. Uku waktau o tênimo kêrjo nak perusahaan distributor lai nak Lampung, jijai waktau o uku dapêt kuni perusahaan inventaris ponsel dê bi ade nomornê. Ponsel waktau o gi ja agn tun dê biaso makêi kêrno luyên kuni gonê utuk nomornê kulo la ang, amên coa salêakku waktau o itê têmukua nomor perdananê bae muloi kuni lêmo otos ribau sapêi dêjuta. Amên bêl o itê lok têlpon moi luyên kota bae itê tip bulênnê kêno gennê roming, do o itê masênnê pas nak akhir bulên kingêtku, coa si barêak uyo asal ade pulsa itê lok telpon moi kota luyên o cigai masalah kêrno bi cigai kêno roming, beda amên itê telepon moi luwêa nêgrai. Memang waktau o jêjano bae amên utuk ponsel jano handphone yo gi lêla ang",technology
1064,"Mêak itê coa meker utuk nam têmutup keperluan dê nam coa nam itê harus kêmluwêa dana, itê coa namên têngen itê bakêa perlu makêi dê itê coa nam têmundo. Mêakba itê mitung lai tip bulênnê, kêdau bae dê itê nam maik kuni kêlbiak kebutuhan tê tip bulênnê do o bae gi gnêp. Amên caoku walau uku tingêan nak umêak dewek do o uku mitung tip bulên nam maik dana ngen mangêp tip bulên uku masên siwo umêak, misalnê kêpekba tip bulên nam maik lêmo otos rbau bae amên itê coa makêi slamo dêtaun do o bi num juta, tingêa mitung bae amên kêkêdau taun caci o itê coa makêi. Nak yoba itê perlu nyên maik utuk dana darurat yo, coa si mnabung nak Bank, tapi dana yo coa itê makêi amên coa ade kebutuhan dê sêsok nyên. ",slice of life
108,"Wisata dê bi dau tun namên nak Indonesia adeba Candi Borobudur, pnan wisata yo coa si tun Indonesia bae dê galok mini tapi tun kuni luwêa negrai kulo bi dau dê namên ngen wisata Candi Borobudur yo. Candi Borobudur adeba dê do keajaiban dênio, kerno amên kuni sejarahnê dio ba bukti amên bel o nak Indonesia ade kerajaan dê lai ngen tênamo. Warisan Candi yo kulo têm ang amên Indonesia kuni bêl o bi ade agamo amên itê kêmliak dau patung nak Candi yo. Amên udi dau yo dê ati mindi lêbiak baik udi mênêa rencana liburan moi mindi. Dio bakêa têmamêak pengetahuan sejarah udi.",leisures
45,"Masyarakat Indonesia pasêt bi dau namên ngen wadang jahe, menem yo biasonê jijai menu andalan nak warung angkringan. Jahe adeba rêpêak dê khasiatnê coa itê ragau igai, coa si Cuma utuk rêpêak ngêsok tapi kulo nam utuk bahan menem kêrno si ade mon dê khas kuni pêdês yo. Nak antaro têtanêm herbal pêdês adeba dê dau tun namên. Namên coa udi pêdês o ade dê putiak ngen dê milêak, kêduai nê manfaatnê bi lok srai tapi pêdês milêak nêbaco kuni Hellosehat.com pêdês milêak lêbiak pêlgiak kuni dê putiak. Pêdês yo têmasuk nak lêm suku temu-temuan (Zingi Beraceae) makonê coa heran amên betuknê srai ngen rêpêak luyên. Kuni bêl o pêdês milêak dau tun makêi utuk mubêt mêmêcêm penyakit kêrno mengandung dau Gingerol, Flavonoid, anti bakteri, anti peradanagn ngen luyênnê.Do o menurut ahli kesehatan.",food & beverages
699,"Tip sudo makêi mesin cuci yo dê padeknê langsung kên ing mêak sapêi biyoa dau têkêlatung nak lêm mesin, dio nam bae mênêa gacang usak mesin cuci tê. Sêbênêanê utuk nam mrawat mesin yo coa si gis igê, ipê igai dê itê dau waktau nak umêak jano waktau itê gidong libur. Mnurutku mêak itê malas igê mrawatnê kêrno tip duai jano têlau kilai itê nêpap bi pasêtba nak lêm o ade dê tingêa kotoran kuni kracok dêitê têmpap. Ade pao tun coa si pêrnêak kêmliak jano mêmukok utuk mêrsih, coa an mesin cucinê usak do igai kêrno mesin yo makêi listrik nam bae setrumnê nyamung moi biyoa nêpap dio dê gi bakêa bahayo nyên utuk tê.",technology
21,"Uyo nak pnan ku bi dau umêak makan dê sêmdio Teh tênoa, ade dê madêak Teh tarik, ade kulo dê madêak Teh jamu, amên kuni asal nê nak Padang do o si madêak Teh talua, jijai pas belek kêrjo pêlbêak uku majok kuwatku Willi singêak nak do umêak makan dê ade sêmdio Teh tenoa, ruponê kuwatku ati pêrnêak cêmubo, jijai padêak nê padek asai nê, si têmnai ngen uku awêi ipê ca o mênêa nê. Memang mênêa Teh tenoa o agok mudêak sudo ku meker, dê perlu itê sêmdio dê nyên nê tênoa, teh, biyoa panês, kremer  ngen gulo. Tenoa nê dê nakêi kuningnê bae knocok lêm glas tênamêak gulo, amên bi muloi kten busanê tingêa sniram ngen biyoa panês dê pêi gêlgok, tênamêak teh dê itê bi mênêa teh kêtêa sudo o tênamêak kremer, ade kulo dê galok tênamêak ngen bakêak uai, memang padek nyên mênêa itê tagiak.",food & beverages
671,"Olah raga o memang dau manfaatnê utuk awok tê, ipê igai itê dê bi omor awêi uku. Uku bêl o sêati galok olah raga nak o ngêding nyên asai coa baik, ipê igai waktau o kêrjoku nak kator jijai tip bilai o coa ade kêluwêa eteng. Pas uku bi cigai kêrjo nak pnan an, kêrjo nak pnan bêlau uku awit nak lapangan, utuk pertamo kilai uku mêding awokku gêgis ê an kêrno bi biaso jijai cigai ngêding igai. Ipê igai jak nak pnan kêrjo bêlau utuk galok manêu olah raga krita tip pueng, ngen uku olah raga o nak awok bêbênêa asai sehat nyên, makonê ngut uyo uku gimasiak manêu olah raga krita yo. Pêrnêak uku bêdan ade abiak dêmingau do o kêrno uku lalau moi luwêa kota nak awok asainê ku ang baik, ade asai gêgis nak betis ngen kêdongku, belek kuni o uku muloi igai utuk nam tip pueng olah raga krita yo. Ndingku dau nyên manfaatnê jak uku manêu dio.",sports
96,"Seafood tainê adeba kêkêmuk kuni laut. Seafood dau mêcêm manfaat utuk kesehatan, misalnê barêak omega têlau dê baik utuk kesehatan awok. Dau tun galok muk seafood kêrno asainê dê luyên kuni daging sapai jano monok. Tapi tun kulo harus mekes duai kilai utuk muk seafood, kêrno kandungan kalesterolnê dê lêkat. Kandungan kolesterol nak seafood memang lêkat nyên makonê cukup bahayo amên nêmuk dau igê. Perlu ningêt kulo kutê dê dau igê o cao buliak pasti aseanê coa si baik, i o kulo ngen kêkêmuk kuni laut, walau ade kandungan protein ngen nutrisi i o kulo ngen kêlbiak luyênnê, amên nêmuk sebatas wajar bae coa masalah, amên bi bêlbiak igê dio bakêa coa baik utuk awok.",food & beverages
436,"Utuk tun Islam manêu sêmyang lêmo waktau o jijai tiang agamo utuk mubung itê magêa Allah SWT. Manêu sêmyang lêmo waktau yo adeba pêritêak wajib kuni Allah SWT magêa hambanê. Pêritêak sêmyang lêmo waktau yo ade nak lêm surah Al Isra ayat tuhuak pulak dêlapên dê tainê “ Dirikanlah sholat dari sesudah mata hari tergelincir sampai gelap malam dan dirikanlah pula sholat subhu, sesungguhnya sholat subhu itu di saksikan oleh malaikat ”. Nak lêm Hadist kulo bi jênlas sholat o mbiso antaro tun Islam ngen tun kafir. Sêmyang lêmo waktau hukumnê wajib ade kulo sêmyang sunah dê coa wajib tainê amên itê kêmrêjo dapêt pahalo amên itê coa kêmrêjo coa jêjano. Utamo sêmyang sunah adeba utuk têmutup dê ku ang waktau sêmyang wajib, têtiko sêmyang wajib o ku ang sêmpurno awêi ku ang khusuk, ngen coa tenang, luyên kuni o sêmyang sunah têmamêak amalan kebaikan ngen makêt drajat tê magêa Allah SWT.",religion
687,"Dau guno kuni laptop uyo muloi kuni anok sêkulah sapêi tun kêrjo dê harus makêi laptop. Dê nakêiku laptop dê utuk kêrjo, kêrno kêrjo ku mnyakut ngen bangunan jano kontruksi jijai muloi kuni mitung kebutuhan proyek sapêi mênêa gambar uku makêi laptop. Sêbênêanê amên nak dasêi nam bae uku makêi desktop, tapi amên utuk nak lapangan ipê igai utuk mcek gambar ngen dê ade nak lapangan do o lêbiak mudêak amên makêi laptop, ipê igai amên ade dê lok nubêak itê kulo nam gacang mubêak nak gambar kilêak. Utukku dê pasêtnê laptop yo bguno nyên, têtiko amên ade lok dapêt kêrjo bêlau utuk presentasi proyek dê bakêa itê lok kêmrêjo.",technology
118,"Pnan wisata nak Kulon Progo ati kulo dau tun namên. Pemritêak Kabupaten Kulon Progo ati mênêa promosi ca o dê niên. Dalên lok moi pnan wisata yo kulo ati si kenlola niên, tapi pas sudo peresmian Jogjakarta Internasional Airport tangêa duai puluak dêlapên Agustus duai ribau duai puluak jijai kesempatan utuk Kulon Progo kêmnal pnan wisatanê awêi dê sudo nêliput Liputan6.com dê kênopoa kuni kêkêdau sumber, pnan wisata nak Kulon Progo awên biyoa jun Kembang Soka, têmawêa pnan dê sêngok ngen pemandangan alam dê baês. Lokasinê nak Jatimulyo, Girimulyo Kabupaten Kulon Progo, biyoa jun yo sumbernê kuni têlau matai biyoa dê coa pernêak kê ing kunyau gidong kemarau.",leisures
124,"Pnan wisata nak Jawai Barat coa si Cuma nak Bandung tpi ade kulo nak Garut dê gidong rami adeba Antapura Dejati ade nak Kecamatan Cibiuk, Garut dê ade konsep gêmabung antaro wisata kuliner ngen sawêak sistim terassiring dê bi lok srai ngen nak Bali. Kawasan wisata yo gi agok bêlau, kêrno ati si an yo nêrêsmi wakêa Gubernur têpatnê bulên Pebruari duai ribau duai puluak duai dê sudo. Dau kulo mêcêm wahana dê nam itê cêmubo awêi balon udaro, krita gunung ngen itê kulo nak wisata yo nam kêmliak kêbaês sawêak dê ijo samo santai. Tenamêak kulo ngen spot foto dê mênêa itê coa gi bakêa kêciwo.",leisures
1102,"Amên uyo utuk lêlalau itê cukup mot bae nak umêak ngen adenê aplikasi dê nam itê makêi do o kutênê jijai mudêak. Ade tikonê uku makêi angkutan umum yo, misalnê nak bakêa tujauku o coa ade pnan mpek kendaraan jano nak pnan tujau o ku ang aman utuk kendaraan do o biasonê uku makêi angkutan umum liwêt aplikasi. Ade pengalaman dê sle utukku, waktau uku pêrnêak mêsên angkutan liwêt aplikasi waktau o uku perlu motor bae kêrno lok moi pnan tujauku o dalênnê agok spit, coa an uku mot motornê sapêi ruponê dê minnê sêlawêi, kêrno coa padek amên uku nak blakang akhirnê uku têmawêa awêi ipê amên uku dê min motornê, mujua si kulo pêcayo amên uku dê min. Pas sapêi tujauku o uku tu un trus masên okos ngen madêak mokasiak.",slice of life
405,"Tun Islam bi pasêtba namên ngen peristiwa Isra Miraj. Nak lêm kamus Wikipedia tên ang nak di Isra ngen Miraj adeba duai bagian kuni hmanêu kêlmên dê mnurut Islam nanêu nêbai Muhammad SAW cuma dêmalêm kêkiro taun num otos duai puluak satu. Nak lêm Islam do o tandonê perjalanan fisik ngen spiritual. Peristiwa Isra Miraj yo nade umat Islam ngen tujuan utuk nam lêbiak têmamêak iman ngen Allah SWT do igai peristiwa dê pêting dê tun Islam harus namên tentang hmanêu nêbai Muhammad SAW nak lêm kêmrêjo pêritêak sêmyang. Pêritêak sêmyang o pertamo kilai tênu un magêa nêbai Muhammad waktau perjalanan Isra Miraj, nak lêm peristiwa o nêbai têmbus lenget kê tujuak waktau kêlmên nak tangêa duai puluak tujuak Rajab.",religion
658,"Olah raga futsal cet tun madêak bi lok srai ngen bal kekea kêrno cao mainnê coa si brapo biso. Tujuannê kêduai olah raga yo srai api nam masuk bal moi gawang utk cêmitak gol, tapi bisa dê kten kuni kêduai olah raga yo nak lêm KBBI futsal tainê adeba main bal nak lêm ruangan ngen ukuran lapangan ngen gawang dê agok titik, pemainnê kulo cuma lêmo tip regu, waktaunê kulo cuma duai puluak menit tip pertandingan. Amên bal kekea adeba permainan bal dê tip regunê ade sebelas ngen waktau duai kilai pat puluak lêmo menit, utuk pemenangnê nitung kuni sêlisiak gol antaro kêduai tim. Utuk ukuran bal dê gnuno main bal kekea o agok lai ngen ukuran glung num puluak delapên sapêi tujuak puluak sentimeter ngen kêbênêk maksimal pat otos lêmo puluak gram, dêbaning ngen bal utuk futsal ukuran glung balnê num puluak têlau stêngêak sapêi num puluak num sentimeter bênêknê maksimal têlau otos sembilan puluak gram. Keduai olah raga yo cet tun mênêa pertandingan nak acara-acara kêrno pertandingan yo dau tun dê snang têmoton. ",sports
513,"Kuni pnan keme daerah Jang ade gennê ta ai têmimang anok, ta ai yo cêmrito amên tun tuai o kêmbiak sayang nyên ngen anok. Utuk mêna ai ta ai têmimang anok yo sêlawêi ngen sêmanêi biasonê ade pat pasang jano lêbiak, utuk dê mi ing nê makêi têtabuak ngen alat tradisional kuni Jang. Lêm mêna ai dê sêlawêi biasonê makêi bajau mêna ai bajau khas jang awêi nak pnan luyên utuk o bi ade bajau khususnê i o kulo dê sêmanêi , amên dê sêlawêi si sêmamea anok biasonê kulo utuk gitêi anok o si sêmamea bonêka jano sêngajo nêa kuni buluak. Ta ai yo biasonê nade amên ade acara lai gen ade acara adat, amên dê ta ai yo nam itê awit kêmliak coa si barêak ta ai kêjai.",culture & heritage
845,"Nak zaman uyo utuk mêsoa kêrjo o agok payêak ipê igai itê dê ati dau pengalaman utuk kêrjo. Makonê utuk dê gacang itê nam manêu o adeba jagêa, tapi memang coa kutê tun ade bakat jagêa, tapi coa ade salêaaknê itê bêlajêa kilêak utuk nam ngen namên cao jagêa. Zaman yo bi padek, itê nam kulo bisnis jano jagêa kuni dasêi do oba ngen cao jagêa online. Bi dau tun sukses ngen cao jagêa online yo, kêkuwatku do o maju usahonê rêrato si kulo makêi cao jagêa online liwêt aplikasi yo. Itê memang coa na jêmalang jêrkai, tapi itê nam mêsoa peluang utuk nam mok jêrkai o.",business
468,"Kêkiro têlau taun dê sudo sê ati ade pandemi, uku ngen keluargo mto moi Bali. Nak di keme dêmingau utuk misai liburan, lêm misai liburan o keme tip bilai mto moi kêmliak nak ipê bae pbab dê bêbaês nak di. Pas bilai kêkêdau keme nak di ade dê madêak amên lok kêmliak upacara ngaben si nam mês keme, kêrno keme ati pernêak kêmliak langsung makonê keme lok moi kêmliak. Keme brakat moi pnan upacara o sapêi di ruponê tun bi rami, dau kulo tun kuni luwêa negrai nak lok kêmliak kulo, nak lêm acara o ade kêkêdau tahapan amên kênliakku, jijai itê o nam kêmliak kuni ku uak bae bi nêpek batas dê itê coa nam mliwêt batas o. Pas bi sudo tun mêm mayat o sakoku sudo o sudo ruponê acaranê gi ad igai, jijai keme belek moi hotêl coa têngut sudo nyên. Uku têmnai ngen dê mês keme o jano kutê tun Bali o makêi upacara barêak o, si madêak coa kan ade kulo tun Bali dê coa agamonê Hindu.",religion
191,"Ade do igai hobiku do oba têtanêm, amên bilai mingau coa ade acara moi ipê-ipê uku bi pasêt nak belek umêak. Pas kulo nak belek umêak gi ade tanêak dê nam uku makêi utuk têtanêm uai, makonê nak dasêi amên utuk keperluan dopoa jano ngêsok dau dê cigai nukua. Awêi cabê, tomat, bawang dawên, suêi, lajo kunik ngen dau igai do o cigai nukua. Dio sêbênêanê memang hobiku kuni titik, makonê uku cet têmoton cao têmanêm jano bae nak youtube, amên ade dê mudêak ngen sêmlan kulo ade bi pasêtba têngen uku libur uku têmanêm. Têtiko amên kuwat ade dê mdasêi uku majok si moi belek umêak utuk kêmliak têtanêmku, amên ade dê bi nam mopoa uku mêluak mopoa utuk si mbain belek.",leisures
519,"Dau kuni tip daerah dê têmuan ta ai daerahnê mêmasing, tapi amên utuk ta ai daerah Jang khususnê amên itê kêmliak kuni sejarah ta ai yo bêl o dê nam têmoton o cuma rajo, do igai ta ai yo amên coa kêluargo rajo dê made itê coa gi bakêa kêmliak tun na ai yo. Memang do o waktau zaman o, uyo amên nak sêsadêi jano kota nak pnan keme, api bae dê madê acara jano mêngikêak ta ai yo nam si made dê pêtingnê bi siap biaya utuk madenê. Utuk made acara dê pakêi nêna ai ta ai Jang yo coa si didik cacinê. Tapi utuk itê amên lok kêmliak ta ai yo khususnê dê nak Jakarta, itê nam têmoton nak Taman Mini, biasonê nak anjungan Propinsi Kulau tip taun madê têmasuk acara ta ai Jang yo ade.",culture & heritage
46,"Cigai itê ragau ngen wedang jahe dau khasiatnê. Makonê dau tun dê galok menem kêrno coa si Cuma asai jano mon nê dê khas tapi kandungan nak lêm pêdês nam bêguno utuk kesehatan. Bahan utuk mênêa wedang jahe yo mudêak itê mêsoa ngen mudêak kulo itê amên lok mênêa nak umêak. Utuk mênêa nê bahan dê itê sêmyap dkiter biyoa, duai sidau gulo milêak snisit, duai ji ai pêdês têntus, duai pun su êi, duai lamêa dawên pandên. Ca o mênêa nê nêbus biyoa sapêi gêlgok, nasuk pêdês, dawên pandên, su êi kênsok sapêi kêmon pêdêsnê sudo o tênamêak gulo milêak nulek sapêi ajua, bi mêsok snaring tingêan mpek lêm gelas, muk gi agok pêpanês.",food & beverages
703,"Kamera yo amên ade dê salêak gmuno dio nam jijai maslah lai utuk tê, dau nak ipê bae pnan uyo kêmbiak mudêak tun lok moto jano mênêa video. Utuk tun  dê galok mot gambar jano video ngen coa tunnê namên dio sêbênêanê bi mênyalêak, amên dê nêmok gambarnê o coa snang itê wajib mapus amên coa o itê bi kêno UU ITE dio kutê ade pasalnê. Amên mnurutku awit itê têmoton nak medsos ade tun dê nêmok videonê coa sadar jano coa namên amên si bi ade dê merekam, auba amên dê bêbaik awêi ipê amên dê mênyelek, nak yo itê coa namên api dê mok gambar jano video tê o, jijai amên nadêakku ade pnan itê ngadau dê mudêak misalnê ade telepon pengaduan dê itê gacang nam mlapor, trus pêmritêak kulo nam gacang mok tindakan ngen ulêak yo.",technology
424,"Nêbai Nuh as jijai nêbai dê do dê utamo sipêt-sipêtnê dê awit cênrito nak Al Quran, coa si do o bae Nêbai Nuh as kulo jijai Nêbai dê ade gelar Ulul Azmi. Nêbaco nak Journal Peningkatan Pembelajaran Rasul Ulul Azmi, Alfi Hikmah ngen Mursidi ( 25:2018 ), Ulu jano Uli tainê têmuan Al Azmi dê tainê tangguh jano tekad dê kuwêt, mako gelar Nêbai Nuh as dê ade gelar Ulul Azmi tainê Nêbai dê têmuan ketangguhan ngen tekd dê kuwêt. Nêbai Nuh as slalu sêmapêi dakwah ngen sopan walau bi dakwah sêlamo sembilan otos lêmo puluak taun, Nêbai Nuh as têp bêsyukur ngen coa sabên madêp kezaliman kaumnê. Nêbai Nuh as têp utuk smadar kaumnê supayo sujud magêa Allah SWT tapi kaum dê zolim coa gle ngen Nêbai Nuh as sapêi ngen têko banjir lai kaum nêbai Nuh as dê berimên kênek moi kêpêa dê coa berimên monot moi umok lai.",religion
76,"Utuk dê galok ngêsok jano dê mênêa kêkêmuk, miliak alat ngêsok o jijai faktor dê peting ngen utamo. Coa si Cuma kêten nê dê baês bae, tapi lêbiak miliak dê sehat ngen praktis. Ade alat ngêsok dê nam kêmsok jano bae ngen betuk baês go nê kulo mudêak. Polytron kêmluwêa Tiarapot do o perlengkapan ngêsok dê nam makêi utuk kêmsok dau kêkêmuk. Ngêsok kulo lêbiak mudêak. Go nê kulo coa si la ang igê kêkiro delapên otos ribau, nam tmumis lapên, nam mênêa juadêak bolu ngen cake, menea puding, mgureng, mêngukus, kêmsok mêi, kêmsok sup Cuma cêmcuk kabel tiarapot itê nam ngêsok lêbiak gacang praktis ngen mudêak kulo siap nidang coa perlu igai makêi skopor.",food & beverages
1,"Ade dêbat waktau o pas jam istirhat uku majok kuwatku Tanto mukmêi bilai spok, uku majok si mukmêi nak umêak makan Sederhana dê pnannê coa si uak kuni kantor, ade dau pilihan kmuk dê ade nak di, ade masakan Padang  ade nase pecal, bakso ngen dau igai luyênnê. Uku miliak muk nasi Padang tapi kuwatku Tanto miliak muk nasi pecal, uku têmnai ngen Tanto gêntai Cuma muk nasi pecal kan dau dê luyên, si madêak coa si uku cao lok tapi nadêak nê si gidong milok kmuk dê dau mengandung kolesterol utuk jêmago kesehatannê, muk daging dêdêbat bae kerno utuk kêmu ang asupan dê dau bakêa têmamêak kolesterol, si nadêaknê lêbiak milik dau muk sayuran ijo kunyau lêbiak sehat. Kêbilai o si mukmêi kten sliro nyên mabis kmuknê, uku kulo sliro ngen nasi Padang dê galok ku.",food & beverages
720,"Nak zaman tehknologi bi canggih uyo dau dê jijai mudêak utuk tê dê bêl o nê agok payêak ngen saro amên lok jêjano, tapi uyo kutênê jijai mudêak. Awêi kêkuwatku uyo bi dau dê brasea kêrno nam mok manfaat kuni tehknologi uyo, dau berita lom si tip bilai nak TV jano liwêt medsos dê nam itê mlajêa, kutênê o bakêa ade utung utuk tê amên itê nam mok kesempatan kuni di, memang ba harus itê mêlajêa kilêak sêati itê manêu, dêniênnê itê nam bêlajêa kuni dasêi utuk dapêt peluang dê bakêa mênêa itê butung. Lok usaho itê nam kuni hand phone bae manêu usaho tê cigai dau itê moi luwêa utuk manêunê.",technology
647,"Alat olah raga dê uku têmuan igai adeba kewea, olah raga dê do yo sêbênêanê memang hobiku. Utuk alat kewea yo uku ade têmuan kêkêdau mêcêm, ade utuk nak laut ade kulo utuk nak kulam, amên dê utuk nak laut dio dau alatnê, amên de uku têmuan muloi kuni biyês khusus laut sapêi dê alat coa makêi biyês. Keme biasonê dêbilên dêbat biasonê pasêt tu un moi laut, têtiko tun têlau têtiko sapêi tun dêpuluak amên, ade kulo tikonê keme cuma tun duai bae kêrno dê luyên ade kesibukannê dewek. Dê nyapnê amên nak laut klonê gidong musim kan lai mbiding, itê coa uak igê moi têngêak, abiak duai jam bae kuni biding do o bi dau kan lêlai, do kulo amên coa brapo uak kuni biding amên têtibo ujên itê nam gacang mbiding.",sports
718,"Amên itê kêmliak nak berita-berita memang uku makau amên zaman yo bi zaman moderen, buktinê bi dau alat canggih dê nam itê makêi jani itê têmukua. Mnurutku nak lêm zaman uyo dau tun salêak guno ngen makêi kecanggihan uyo, jijai harusnê pemritêak nam lêbiak têatêi ngen api dê gmano alat asea tehknologi yo dê smalêak aturan. Ipê igai uyo nak gen jano nomor KTP bae do o bi mudêak pemritêak lok namên api dê gmuno alat moderen yo utuk mênêa rugai tun dau, maslahnê bi dau tun tujai korban penipuan jak adenê alat moderen yo, nak yo mêstainê pemritêak nam lêbiak têatêi utuk nam jêmago mêak sapêi jijai salêak guno.",technology
102,"Api jaman yo tun coa namên diyên, coa si uak kuni pnan keme ade wisata kebun diyên, amên gidong musim tun kêmbiak raminê moi miyo, itê Cuma masên tiket masuk bae lêmo puluak ribau, bi nak lêm itê nam muk diyên sêkêlok tê kêdau itê têkabis cigai masên igai,tapi amên lok min kêluwêa cao nam, jijai amên lok min belek itê nam têmukua pas nak bang kêluwêa, gonê têlau puluak ribau sapêi lêmo puluak ribau dêbuwak sesuai ngen kêlainê. Amên nadêak tun dê jêmago bang dêbilai rêrato botos tun dê moi mini, memang areanê libêa kêkiro tujuak hektar, diyênnê sekitar lêmo hektar dê bi bêbuak, dê luyênnê pêi blajêa bêbuak. Nak piyo ndingku diyênnê baês, mis ngen isainê kêboa.",leisures
662,"Olah raga ekstrim srai kulo ngen olah raga aksi dê nding jijai kegiatan dê ade tikêt bahayo dê lêkat. Kondisi alam Indonesia dê dau mêcêm mênêa Indonesia jijai nêgrai tujuan utuk dê mêsoa hal luyên. Kêrno laut, têbo, têbing dê lêm, umok dê lai sapêi biyoa lai mênêa Indonesia jijai tujuan utuk tun dê snang olah raga ekstrim. Mnyêlêm adeba olah raga ekstrim kêrno ngen mnyêlêm itê nam kêmliak kêbaês bêak laut, nak perairan Indonesia dau pnan utuk olah raga mnyêlêm yo awêi nak Raja Ampat, Bunaken, Pulêw Komodo ngen Menjangan. Mnyêlêm jijai utuk rekreasi kulo jijai olah raga ngen makêi alat nyêlêm awêi tabung oksigen, regulator, tangki ngen alat mbênêk. Ngen alat o itê nam kêmliak dau pemandangan bêak laut. Pas itê mnyêlêm kutê blat awok bakêa mêlawên biyoa dê ês, pas itê bi ade nak lêm biyoa itê gêmrok awok ngen bênêk awok asainê jijai lêngan padahal dê têjijai sêbênêanê dê mnyêlêm o makêi blat utamo nak awok utuk têmulok awok mêlawên dê ês biyoa o. Makonê olah raga yo nadêak ekstrim kêrno dê nam manêunê adeba tun dê memang bi nêlatih ngen ade sertifikat.",sports
170,"Amên gidong nak dasêi uku biasonê galok têmoton ca o tun ngêsok nak youtube, memang kuni bêl o si uku nyap bae amên têmoton ca o tun ngêsok, kêmsok jano bae muloi kuni kêmsok juadêak sapêi  kêmsok lapên uku snang mlajêanê. Tetiko uku kulo praktek ca o mênêa gen dê uku têmoton, biasonê coa si dêbat bae kêmsoknê ngut uku nam niên mênêa jano dê klo uku mênêa. Barêak waktau o uku cubo mênêa martabak, walau ati si jijai nyên awêi dê tun jêmuoa tapi uku bakêa mênêa sapêi si jijai niên ngen padeek asainê, biasonê kulo uku amên sudo mênêa uku bi pasêt mêluak tun dê pa ok ku cêmubo asainê, amên si  madêak ati padêk uku bakêa mênêa igai ngen samo bêlajêa mingêt jano dê ku ang, ngut si padêk niên asainê baru uku puês.",leisures
420,"Nak lêm Al Quran dau cerito muloi kuni kisah nêbai sapêi kisah bilai kiamat. Uku pêrnêak mbaco awêi surah Al Kafirun  adê num ayat, nak yo cêmrito masalah nêbai Muhammad SAW amên nêbai Muhammad SAW yo coa bakêa sêmbêak luyên kuni Allah ngen coa bakêa têmotoa jano dê tun kafir pêcayo. Dê niênnê adeba cao bertoleransi ngen kêmuêt imên   utuk têmulok ajaran dê mnyipang kuni ajaran Islam. Surah AL kafirun yo adeba surah ke 109 ade num ayat nak yo cêmrito masalah toleransi nak lêm itê berimên ngen beribadah. Surah yo tu un waktau kaum kafir Quraisy bêrusaho lok mempengaruhi nêbai Muhammad SAW.",religion
144,"Ade pa o wisatawan nak Indonesia gi masiak gêmuno delman utuk alat transportasi wisata utuk kêliling nak obyek wisata awêi nak Parangtritis. Parangtritis sapêi uyo gimasiak makêi delman jijai andalanê utuk êmliling biding laut. Mnurut sejarahnê delman asalnê kuni gen Ir.Charles Theodore Deelman. Si o adeba insinyur ahli irigasi dê têmuan bengkel bêsai nak biding laut Batavia dê uyo bi têgen Jakarta. Pertamonê delman gênuno utuk makut ngen maliak barang kuni do pnan moi pnan luyên, uyo delman bi jijai alat transportasi. Alat transportasi delman yo tun madêaknê luyên pnan luyên ca o madêak, amên nak Sunda tun madêaknê kretek amên nak Jawai tun madêak dokar jano andong.",leisures
132,"Hotel adeba pnan dê sêmdio kêkêdau fasilitas dê nam itê makêi awêi utuk têmalêm, kêkêmuk ngen menem. Nak hotel bakêa sêmdio dau playanan dê itê nam smiwo utuk tamu dê teko. Luyên kuni têmalêm tamu kulo nam menikmati kêkêdau fasilitas dê luyênnê nak mêmasing hotel. Fasilitas ngen jenis hotel coa si srai kuni do hotel ngen hotel luyênnê. Utuk hotel berbintang biasonê fasilitasnê cukup beda ngen hotel malati. Utuk hotel berbintang memang agok la ang tapi fasilitasnê muloi kuni biyoa kupi, sarapan, kulam renang sapêi fasilitas hiburan luyênnê. Amên utuk hotel melati itê Cuma dapêt kupi ngen sarapan bae, utuk mukmêi biasonê itê mêsoa nak luwêa. ",leisures
12,"Kekemuk dê instan jano praktis o kêkêmuk dê nam midang lêbiak gacang waktaunê nam langsung nêmuk. Kêmbiak mudêak nê mêsoa kêkêmuk dê gacang muk, mênêa tun dau o rêrato galok mênêa kêkêmuk dê barêak yo, cocok kulo utuk tun dê sibuk. Dau umêak makan dê jumuoa kêkêmuk dê gacang kêmsok uyo bi dau nak ipê-ipê nak Indonesia. Kêkêmuk dê model yo ade kulo dê brupo kêkêmuk tradisional, awêi masakan Padang, nasi pecal, nasi soto,ngen dê luyên igai, ade kulo kêkêmuk kuni Barat dê bi dau tun namên awêi Kentucki Fried Chicken, Burger, Pizza Hut ngen luyênnê. Kelbiak kêkêmuk model yo cao si Cuma gacang midangnê tapi praktis kulo. ",food & beverages
530,"Amên utuk kêkucêp ade gennê juadêak tat jano juadêak tênoa, juadêak yo kêmuk khas kuni Jang. Amên juadêak yo nak Kulau jano nak Jang itê nam têmukua kêrno dau tun jêmuwoa utuk rubo, kêrno juadêak yo asainê padek ngen tun luyên kulo ati dau dê namên, sêbênêanê nam bae amên itê lok jêmuwoa barêak nak pnanku tingêa nak Lampung, ipê igai juadêak yo kulo ade dê srai ngen juadêak nak Lampung adenê nak Lampung Barat têpatnê nak Krui jano Pesisir Barat. Utuk nak Bandarlampung coa si juadêak barak yo, amên lok mênêa jano jêmuwoa asaiku buliak kulo ipê igai nak yo ade dê bi lok srai juadêaknê.",culture & heritage
173,"Mpuk motor suang supayo motor jijai bersih. Amên itê tmuan motor itê kulo harus nam mrawat nê kulo, misalnê ngen itê jêmago kebersihan motor supayo motor tê kêten bersih ngen awet. Kêrjo yo sêbênêanê itê nam utuk misai waktau tip akhir mingau, ngen itê mngêpuk motor dewek nak dasêi jijai itê namên misalnê amên ade dê harus itê mênêa, jano ade dê lungia jano ade dê bi lêpas, intinê itê nam samo kontrol motor tê. Do igai dê kten nyên manfaatnê luyên kuni motor bersih dê niênnê awok tê sehat, kerno ngen coa sngajo pasêt ba itê kêluwêa eteng waktau ngêpuk o.",leisures
661,"Pas gi kuliah uku milêm kegiatan kampus ngen gabung jijai anggota KMPA ( Korps Mahasiswa Pecinta Alam ) alasanku gabung nak KMPA ade utuk bêlajêa berorganisasi ngen têmotoa kegiatan peduli ngen alam. Luyên kuni kegiatan dê ade hubungannê ngen alam, kegiatan rutin dê ade nak lêm agenda tip num bulên dêbat adeba dêmaki têbo, dê têmasuk olah raga dê tujuannê coa si cuma hobi tapi panêu kekea nak alam bebas dê dau manfaatnê utuk mênêa awok sehat. Kêmliak kêbaês alam têbo ngen itê sapêi dasnê, ade do kuwatku dê idupnê sederhano, pas uku sêmyap utuk kêmnek têbo si têmnai mêsoa jano nak das têbo o ? mnurutnê bi pêpayêak kêmnek têbo sudo o tu un igai, pemandangan nak das têbo o ati tau baês. Utuk ku kêmnek têbo adeba olah raga dê ekstrim, coa si kondisi têbo dê bakêa kênek o tapi cuaco kulo nam jijai pengaruh. Pas itê kêmnek têbo spanjang dalên o adeba mêding asai snang, walau agok payêak tapi cêcoanê mênêa uku tamêak kagum ngen kêbaês alam dê Allah SWT cipto.",sports
482,"Cerito dê kuni pnan keme Jang ngut ba uyo tun di gi masiak pêcayo ngen cerito yo, danêu nak pnan keme pas kulo ade nak sadêiku gennê danêi Tes. Cerito danêu yo kuni zaman bêl o ade pênungaunê dung ulau tujuak, amên itê mbayang dung o awoknê do tapi si ade tujuak ulaunê, nak glung danêu o khususnê sadêi keme ngut ba uyo tun di coa binai kecek languk amên nak danêu o, uku kulo kadêak amên gidong nak di coa kulo binai kecek languk yo walau uku kuni titik tingêa uak kuni sadêi tapi uku namên amên nak danêu yo miling lok têatêi. Amên ade dê lok namên jano niên cerito yo nam kêmliak jano mêsoa nak medsos cerito rakyat kuni tanêak Jang khususnê danêu Tes Lebong yo.",culture & heritage
78,"Alat dê nakêi utuk ngukus gennê dandang, dandang yo temasuk alat ngsok tradisional biasonê utuk kmukus kêmuk utuk dewek. Kêlbiak kmukus kêkêmuk nêbaning ngen nêbus adeba kêkêmuk dê knukus coa dau mengandung biyoa dê nam mênêa kêkêmuk jijai luyek. Utuk dê usaho kêkêmuk knukus coa si gmuno igai dandang jano kukus tradisional, têbo o bi gmuno mesin kukus jano tun maêaknê steamer. Fungsi mesin yo utuk kmukus kêkêmuk awêi bronis, bakpao, dimsum, siomai ngen dê luyênnê. Mesin steamer yo bêguno nyên utuk dê usaho kukusan dê lok mênêa agok dau, gacang kulo, ngen mimêt gas kêno coa perlu kmukus igai awêi itê makêi dandang tradisional.",food & beverages
478,"Utuk lêgau daerah o dau sêbênêanê kuni daerah keme Jang, tapi dê bi dau tun namên o dê lêgau Ting badêting. Nak lêm lêgau yo cêmrito amên itê o jibêakba galok sêmding jano dê bi sudo ngen jano dê nding tê nak lêm idup saro, jijai itê trus harus dau peker utuk moi mukonê. Amên itê bogoa sêmding tangung tê uyo, jijai itê malas utuk bêgêrok manêu idup. Lêm lêgau yo cêmrito tun dê putus aso ngen judau kulo ngen idup, utuk manêu idup o si tip bilai bogoa  meker kêrno tun jano mete dê si lok o dau tun dê têmgêak. Lêgau yo baês amên itê mok intinê, jijai nak lêm lêgau yo itê coa buliak gacang mênyêrêak ngen putus aso.",culture & heritage
686,"Bêl o gi bêbêlau kêluwêa laptop dê tun ati dau makêi uku têmukua laptop, do o kêrno uku perlu nak lêm manêu kêrjoku. Jijai waktau o gonê gi têmasuk la ang nyên tapi kêrno perlu o makonê uku têmukua. Waktau o laptop yo gi têmasuk barang mewah, jijai tip sudo makêi do o nêlap bêbêrsihnê baru maik, anok dê gi titik  lok mêgong bae coa buliak mêak usak do o kêmbiak jêmago barang o. Pas bi muloi rami kêluwêa laptop dê lêbiak canggih igai, uku têmukua do igai, jijai dê laptop an uku mêlêi ngen anokku utuknê bêlajêa uku makêi dê bêlau. Uyo laptop yo bi cigai si jijai barang mewah tapi jijai kebutuhan terutamo utuk naok sêkulah, ngen gonê kulo bi dau dê mudêak nêbaning go bêl o.",technology
821,"Dau tun manéu usaho ngen mémécém bidangné, awéi uku, ukumanéu usaho nak bidang jaso ngen penjualan. Utuk usahoku yo uku bi nanéuku slamo télau bélas taun, lém waktau o genné usaho bi pasétba ade utung rugai, tapi utukku lém usaho o ité méstai nam dau samo bélajéa kuni pengalaman bébilai ité manéu slamo yo. Amén nak lém usaho jaso adeba do duai dé coa pas ngen itungan té, tp cécoané do o témaméak ité nam lébiak téatéi utuk moi mukoné, amén dé utuk usaho dagangné sébénéané lacéa bae, dé tétiko ménéa agok payéak ité meker o ngen kékuwat dé galok ku ang meker amén si dé mok barang-barang ngen ité, mungkin kérno kuwat jijai dé ade nak pekeranné o coa gi mungkin mnagiak nak di oba ité jijai sébo saléak lok mok keputusan, akhirné ité kulo dé témangung utuk témutup kékuwat o.",business
503,"Alat musik tradisional kuni Jawai Barat ade gennê angklung, angklung yo nêa tun kuni bahan  buluak. Utuk mênêa angklung yo tun dê bêbênêa ahli ngen tun seni jijai utuk matur suaronê do o perlu jiwo seni dê agok lêkat, kêrno utuk nam têmtau saêi kuni do moi dê luyênnê o coa kutê tun nam. Utuk bahan buluaknê kulo coa si kutê buluak nam mênêa angklung yo, ade sêsi jenis buluak dê tun mok utuk mênêa alat dê do yo. Utuk sêmaêi jano main angklung yo kulo coa si mudêak awêi alat dê luyên, kêrno cao itê gêmrok utuk dapêt saêi dê baês kulo itê harus bêlajêa nyên.",culture & heritage
445,"Pêsên syariat masalah kehidupan dê najêa Nêbai Muhammad SWT magêa umatNê, dio ba tema khotbah dêbat yo sênapêi supayo umat muslim nam cet mênêa kebaikan nak lêm dênio. Luyên kuni o umat muslim harus mêgong tuntunaan ngen nasehat dê Nêbai mêlêi supayo sudo yo nam dapê syafaat nak Padang Masyhar. Pêsên yo adba utuk têmikêt takwa tê magêa Allah SWT ngen mêuak kutê dê têngêakNê, manêu kutê pritêakNê kêrno ngen takwa idup tê bakêa min snang ngen syariat bi mêlêi kêmulyaan ketakwaan, anok dê soleh. Kuni umpamo nak das kinoi itê nam mamêa jano dê bi najêa Nêbai sapêi itê jijai nak lêm golongan tun dê dapêt ridho Allah SWT ngen sêrgo Allah SWT.",religion
10,"Uku biasonê singean nak umêak makan mêsoa kêkêmuk dê padek dê mênêa kenyang, tapi uyo dau dê moi umêak makan coa si cuma lok mukmêi bae dau kulo dê cuma lok hiburan. Pengusaho umêak makan dê uyo kênliakku coa si cuma sêmdio kêkêmuk baik bae utuk tun dê têko si kulo sêmdio pasilitas awêi acara live musik, karaoke sapêi ade kulo  program acara utuk mehibur tun dê mini. Adenê inovasi model o mênurutku dapêt têmamêak tun dê têko coa si Cuma mukmêi bae tapi kulo nam menikmati hiburan dê sêndio umêak makan o, coa si do o bae ade kulo dê mpek kêkêdau lukisan nak kêt nê utuk têmamêak baês nak lêm umêak makan, jijai tun dê têko nam santai samo mênikmati karya seni kulo.",food & beverages
704,"Zaman yo kamera bi nak ipê-ipê, luyên kuni kamera CCTV ade kulo tun dê cuma cêcubo bae gen mêmain mênêa video ngen kameranê. Utuk itê dê galok lalau ipê igai awit moi pnan krami, lok têatêi nyên mêak sapêi itê jijai korban mênyelek dê nam tun mok gambar tê têngên bae. Itê harus dau mingêt awok tê dewek mêak sapêi têjijai ngen itê, amên sapêi têjijai coa tê nam mbayang amên sapêi mcibêa nak medsos gawe tê dê mnyelek o. Au ba tun dê coa kenal jano coa namên ngen itê, awêi ipê amên ade tun dê namên itê, dio dê jijai masalah ngen itê, misalnê anok jano sêpasuak tê dê kêmliak, asaiku ngut matêi itê mêding seleknê. ",technology
826,"Waktau uku gi titik cécitoku coa srai ngen kékuwat dé luyén dé biaso amén ade dé témnai cito-cito pasét dau dé lok jijai dokter, guau, insinyur, plisi ngen dau igai tapi cito-citoku waktau titik cuma lok jijai tun kéjo nak kator. Mnurutku amén kérjo nak kator asainé snang nyén nam makéi bajau rapih, stelan kmija ngen kérjo madép mija ngen dau fasilitas, luyén kuni o kérjoné dé mudéak cuma cématet jano bae kégiatan nak perusahaan, ménéa notulen pas rapat, ngetek ngen ménéa su ét. I oba kékiro dé ade nak pekeranku waktau o utuk cito-citoku. Alhamdulillah cito-citoku nam jijai pegawai kator sapéi, do o kulo liwét proses bélajéa dé coa mudéak, kuni sékulah SD sapéi séléséi kuliah nak jurusan administrasi perkantoran. Pas bi lulus uku cémubo mlamar kérjo térnyato timo nak perusahaan dé agok lai ngen dau karyawanné, do o ménéa uku harus dau bélajéa supayo kérjo dé sénréak ngen uku nam sudo ngen coa ade saléak.",business
75,"Panci adeba alat utuk ngêsok, fungsi panci nak dopoa dê dau nakêi utuk kêmsok lapên, ngukus sapêi kêmsok biyoa, gidong dêsok kulo panci nam makêi utuk kêmsok mêi. Panci biasonê nêa tun kuni bahan logam kêrno nam panês nê baik kêrno sifetnê jijai konduktor. Bahan biasonê utuk mênêa panci adeba almunium, bêsai, bajo ngen uyo ade kulo dê nêa tun kuni bahan teflon. Teflon sêbênêanê adeba merek kuni Polytetrafluoroethylene (PTEE) do o jenis bahan kimia dê tun mênêa. Teflon adeba alat ngêsok dê coa mêlkêt jijai lêbiak mudêak amên makêi ngêsok, tapi amên coa nam gêmuno ngen ca o nyên alat ngêsok jenis teflon yo ruponê ade resiko dê nam timoa masalah kesehatan, muloi kuni imun nê lemah sapêi nam sêmbab kanker. Menurut Wilman Hilmani, General BoLDe Indonesia madêak ade kêkêdai alat ngêsok dê harus milok utuk gênuno ngêsok sebab ade alat ngêsok dê ade kandungan zat bacun dê bahayo dê nam mpas zat o moi lêm kêmuk awêi panci dê nêa tun kuni teflon.",food & beverages
142,"Transportasi adeba bagian dê peting nak urusan pariwisata. Transportasi o adeba sarana utuk itê nam sapêi tujau tê. Transportasi wisata dê biaso tun makêi adeba bis umum. Bis umum utuk pariwisata o biasonê nlêngkap ngen tano khusus  keperluan pariwisata. Bis pariwisata adeba jenis layanan bis dê min pengunjung moi tamasya, ngen rute biasonê nak pênan-pênan wisata, utuk mbiso bis pariwisata ngen bis biaso amên bis pariwisata nasang tulisan “Pariwisata” nak kaco muko bis, samping bis, ngen bêlakangnê. Biasonê bis pariwisata yo nam muêt tun sapêi duai puluak, tapi ade kulo dê nam sapêi tun pat jano lêmo puluk dêbat min.",leisures
65,"Utuk pa o tun mêsoa caci coa si Cuma jijai pegawai bae, dau kulo dê mukok usaho ngen dagang, ade usaho dê muloi rami uyo adeba usaho kêkêmuk, nak tun pasti parlu kêmuk utuk idup. Usaho umêak makan adeba contoh kêrjo dê mêngasea. Umêak makan adeba usaho dê sêmdio utuk kêkêmuk biasonê nak umêak jano biding dalên utuk umum. Amên itê ade hobi ngêsok coa si salêak itê cêmubo mukok umêak makan. Peluang nak usaho umêak makan yo coa pernêak ade abisnê. Usaho umêak makan kulo coa gi bakêa nyên sapêi têngen bae, ngen nam jijai bisnis dê ade utung, dê petingnê itê nam sêmdio kêkêmuk dê padek dê coa si srai ngen umêak makan dê luyên, dio ba dê bakêa têmtau utuk itê manêu usaho yo.",food & beverages
639,"Nak lêm itê manêu olah raga mêak kêmliak dê gacang dapêt eteng jano coanê tapi itê harus nam miliak dê dipê dê sêsuoi ngen owak jano omor tê. Ade kulo dê galok makso utuk olah raga tapi bi cigai sêsuoi ngen awoknê, mnurutku utuk olah raga yo kêsoaba dê lêlêngan bae jibêak makso dê bêbênêk, dê pêtingnê itê nam gêmrok awok tip bilai usaho amên nam pueng bilai itê manêu kêkiro têlau puluak mênit bae. Ngen itê cet manêu o êan coa ngêding dio bi awêi wajib utuk tê manêu, dau olah raga dê lêlêngan nam itê manêu têngen klok, awêi snam nak dasêi, ngêngacap nak glung umêak, jano panêu kliling gang bae do o bi padek ngen coa si bênêk igê itê manêu.",sports
632,"Amên cêrito maso gi titik ndingku kutê gennê permainan o uku cêmubo, awêi main lêlang do o kuni waktau uku ati sêkulah. Dê nyapnê o amên main lêlang waktau ade dê putus lêlangnê keme bêbut jêmalang, api dê dapêt do oba dê mok. Uku tingêt waktau o uku siniak nyên lok têmuan lêlang, waktau o ati si tun ade jêmuwoa lêlang nak warung coa si awêi taun delapên puluak, waktau o amên itê lok têmuan lêlang o itê mênêa dewek jano minoi tulung mênêa api ngen dê nam mênêa, uku waktau o minoi tulung mamakku dê mênêa jijai uku têmukua bahannê kertasnê si dê mênêa. Mamakku mênêa lêlang utukku agok lai, waktau mpas lêlang o memang agok bênêk, tapi uku snang kêrno lêlang dê kuwat luyên têmuan agok têtitik, jijainê gikku dê paling lai.",sports
175,"Aktifitas waktau luang luyênnê nak umêak biasonê dê mudêaknê o joging. Joging o olah raga dê praktis dê nam itê manêu su ang nak dasêi ngen coa si perlu igê peralatan dio cukup ngêngacap bae. Ade dê manêu joging pêpueng ade kulo dê pêlbêak, tapi mnurut penelitian kuni Journal Of Sport Science And Madicine (2011) joging dê baik o kênrêjo nak pêlbêak bilai, kêrno waktau o nangêp pas kêrno suhu awok gidong baik. Gesea kutê tun suhu awok dê baik o jam pat sapêi lêmo pêlbêak. Penelitian o madêak amên ritme jam biologis nak pêlbêak bilai jêmijai suhu inti nak awok kênek jiaji asea joging nam maksimal.",leisures
430,"Nak dasêi dê biasonê itê usaho coa têmingêa sêmyang, ipê igai waktau anok gi têtitik itê tun tuai wajib majêa anok ngen mêlêi pondasi utamo utuk idup o agamo, muloi kuni itê mpek si utuk nam ngajai bêlajêa ngen guau ngajai sapêi bêlajêa sêmyang. Barêak uku dewek uku coa dau lêmau agamo dê uku namên, tapi kêrno uku lok blajêa ngut uyo kulo gi masiak bêlajêa ipê dê uku ati namên. Amên itê dau namên lêmau agamo ndingku itê nam mêding nikmat idup, cao itê masoa caci, cao dêmidik anok, coa ngen têtanggo, dê niênnê cao itê manêu idup bêbilai ngen dasar agamo dio dê jêmijai idup tê tênang ngen snang.",religion
701,"Ade cerito kuwatku si lok têmukua kamera dê nam utuk video kulo, Kuwaku o dê têgen Yudi si têmukua kamera dê waktau o gidong dau tun makêi. Si têmukua waktau o gi agok la agn ba gonê, kêrno si awit lêlalau jijai si dau maik foto ngen video nak kamêra o dê bêbaês. Mungkin si ade coa sêngajo mênêa video waktau amên coa salêakku waktau si lalau moi luwêa kota mênyu ang pas kulo pnannê nak biding laut, nak di dau kulo tun mêmêto ade dê majok keluargo ade kulo majok pêdiaknê, jijai nak lêm video o ade tun gidong mete memang coa an ade nak lêm video o tapi dio jijai masalah nak dasêinê, dê jijai masalahnê o kêrno si coa sadar waktau mok video o pas nak dasêi anoknê dê gi sêkulah nak SD mukok, trus kêmliak nak video o sudo o si madêak ngen inoknê, nak di oba kuwatku jijainbribut ngen prêpuannê trus si mapus video o.",technology
100,"Uku memang hobi ngewea, jijai kuwatku gennê Hendra ruponê umêaknê nak sadêinê o pa ok laut. Pas si majok uku nadêaknê amên lok ngewea nak pnannê padek, keme lalau moi mini agok auk ndingku skitar pat jam têmingia stom baru sapêi, coa an nguta sudo ngupi keme lalau moi blakang umêaknê coa si uak kêkira têlau otos metes bi laut, nak di kulo pnan tun mêto soalnê agok rami tapi masuknê coa mngasên api bae lok mini nam Cuma stom ati nam masuk Cuma motor bae, kuni biding o keke têmingia biduk moi agok têngêak mêsoa pnan ngewea, pemandangannê bas niên umoknê agok lai kêrno biding laut lepas, amên kan agok dau ba tapi sayangne amên kênliakku Cuma stom bae coa nam masuk, amên nam uku yakin pnan yo dau tun magêa.",leisures
1097,"Amên itê biaso idup nak kota asaiku pertamo itê coa gi bakêa taên idup nak sadêi, nak sadêi sunyai ipê igai kêlmên bilai, do igai cao idup tun nak sadêi do o uak nyên ngen cao itê dê idup nak kota, nak kota ja ang itê kêrjo sêsamo baik utuk pribadi jano utuk umum kutênê pakêi upêak, amên nak sadêi do o biaso kêrjo ngen cao gotong royong, jijai dê niênnê gaya idup nak sadêi o awêi keluargo lai, amên ade jêjano tun dau bakêa têko magêa, amên itê nak kota amên ade jêjano paling dê dêpêak umêak tê bae dê mnêko. Mungkin kêrno tun sadêi o bêbilainê tani jijai utuk kêbilai itê ja ang têmau tun dê gi ade nak sadêi lok si sêlawêi jano sêmanêi do o kutê moi kêbun jano sawêak, amên lok kêmliak agok rami pas waktau tun-tun di pêi sudo panen jano ade tun knulêak.",slice of life
410,"Zaman uyo bi dau tun dê makau amên si ahli nak bidang agamo khususnê Islam. Uku pêrnêak heran waktau uku pêrnêak baliak pnan moi luwêa kota, jijai sapêi di o uku magêa pamong nak di minoi isisn amên uku muloi tingêa nak wilayahnê ngen min sêsuêt dê perlu. Si têmnai agamoku uku madêak Islam si têmnai igai Islam jano, dê dioba dê mênêa uku agok bingung, trus uku madêak maksudnê awêi ipê, si têm ang madêak nak yo ade mêmêcêm si têm ang kutê dê terakhir si madêak Islam nasional jano umum, baru uku sêmimêt madêak uku umum bae. Jijai niên amên nak Islam yo dau tokoh kiyai ngen ulama lai dê bi dau tun namên, tingêa itê lok têmotoa dê dipê sêsuoi ngen jano dê ade nak atêi tê.",religion
502,"Uku lai nak daerah Lampung jijai didik dau uku namên cao adat dê ade nak Lampung. Awêi alat musik nak Lampung kulo ade alat musik tradisional dê biaso nakêi pas amên ade acara adat. Dau mêcêm alat musik tradisional nak Lampung yo awêi gamola,serdam,kompang jano khadap ngen gambus. Tip sukau jano têtuai adat Lampung nak di ade alat musik tradisional Lampung yo, dio biasonê kênluwêa amên ade acara adat awêi ade dê nikêak, mok gêlar ngen dê luyênnê. Acara nikêak nak Lampung amên dê blêlai gennê begawi, acara yo biasonê sapêi tujuak bilai tujuak malêm, kutê tun dê nak sadêi o milêm nak acara o tuai uai. Jijai utuk alat musik tradisional yo bi pasêtba têpakêi ngut sudo acara.",culture & heritage
438,"Dê itê magiak ngen tun luyên o adeba sêdêkêak, kêrno sêdêkêak o itê namên coa si bêrupo barang bae, tapi kutê kebaikan dê itê mêlêi ngen tun luyên gennê sêdêkêak. Nak lêm hadist Nêbai  tangên nak das lêbiak baik kuni tangên nak bêak. Ade kêkêdau utamonê mnurut hadist Nêbai yo amên sêdêkêak o adeba amalan dê utamo, sêdêkêak nam têmulung itê kuni bencano, sêdêkêak nam mlipêt pahalo, sêdêkêak nam mapus duso, sêdêkêak nam mêlêi keberkahan, sêdêkêak nam masuk sêrgo lok kuni bang ipê bae, sêdêkêak nam mpas itê kuni sikso kubua, sêdêkêak nam têmamêak panjang omor, ngen sêdêkêak kulo bakêa dapêt trus sapêi matêi.",religion
421,"Amên itê bi mlajêa isai Al Quran, nak lêm o dau cêrito dê niênnê utuk tê idup nak dênio sapêi akherat. Surah Al Kautsar ade têlau ayat, kuni tainê kêkiro mêluak itê dau bêsyukur kêrno bi dau itê dapêt nikmat dê Allah SWT mêlêi ngen itê. Itênê bae têtiko dau dê ku ang jano coa tingêt utuk mokasiak ngen bêsyukur magêa Allah SWT, surah Al Kautsar yo adeba surah kê sotos dêlapên ade têlau ayat  tu un nak Mêkêak, surah yo kulo dê paling pênok nak lêm Al Quran. Surah Al Kautsar yo têmunjuk  amên Allah SWT mêlêi dau nukmat ngen Rasulullah shallallahu’alaihi wasallam antaronê anok keturunan dê dau ngen bi sêmyap kulo danêu Al Kautsar utuk nê nak sergo sudo yo.",religion
674,"Olah raga coa si cuma ade manfaat utuk awok kunyau sehat bae, tapi olah raga kulo ade manfaat utuk kesehatan mental. Tujuan olah raga utuk dau tun adeba utuk dapêt mênêa kondisi fisik dê sehat amên itê cet manêu,tapi olah raga kulo nam milok têjijai ade gangguan mental. Aktifitas fisik yo kulo nak têmulung utuk proses kêma ên tun dê bi kêno gangguan mental, luyên kuni têmulung utuk têmikêt dayo taên awok, emosi positif  nam kulo itê dapêt kuni olah raga, kêmuêt mental utuk mlatih coa mêding cayêak kuni tun ngen têmikêt motivasi. Cao psikologis pas olah raga itê nam matur awok tê. Utuk kesehatan mental manfaat olah raga adeba utuk mênêa kêmasai baik, kêmu ang stres, jijai lêbiak mêding snang, kê mu ang depresi, têmikêt fungsi ngen kêrjo otok, tê mu un resiko plupo ngen têmikêt waktau tidua tê.",sports
522,"Nak Kabupaten Tulang Bawang Lampung nak di o utuk tokoh adatnê gennê adat Megow pak kêtuainê Bp. Abdulrachman Sarbini biaso tun mêdêu Mance. Uku bêl o cet têmau ngen kêtuai adat yo pas kulo umêaknê dê nak Bandarlampung coa si uak kuni pnanku. Si o kulo amên ade acara lai nak Tulang Bawang si bi pasêt hadir di, barêak san igê yo coa an sudo rayo kutê kêtuai adat jano tokoh ade made acara halal bihalal nak kulo dau pejabat dê têko, muloi kuni Bupati sapêi  Kades se Kabupaten ade nak di, acara o rami nyên do o kulo nade nak umêak adat sesat agung nak dalên lintas timur Menggala.",culture & heritage
529,"Lêmêa adeba kêmuk khas kuni Jang, amên itê dê uak kuni Jang utuk muk lêmêa yo agok saro kêrno kalau ade kulo lêbung matêak itê mênêa lêmêa asainê coa si kêpadek dê kuni sadêi kem nak Jang.  Amên nadêakku nak pnan luyên coa tê mudêak mêsoa jênis lêbung dê utuk mênêa lêmêa yo, amên lok sêbênêanê  itê min sêmlan lêbung kuni tanêak jang trus itê têmanêm nak ipê itê tingêa. Uku bi an tingêa nak Lampung bi tidêa kulo lalau moi pelosok dê ade nak Lampung tapi ati uku têmau gennê buluak kêmanyên dê lêbungnê padêk nêa lêmêa, ade kulo uku mêsên ngen tun lêbung matêak cubo uku mênêa, asainê luyên nyên ngen lêmêa kuni sadêi. Utuk amê itê lok mênêa lêbung asêm nam bae tapi utuk muknê coa si kêpadêk lêmêa",culture & heritage
722,"Ngen tekhnologi itê sêbênêanê bi cigai payêak waêi zaman bêl o, uyo lok jêjano bi lêbiak gacang kuno bêl o. Amên nêbaning waktau o gi zaman suêt amên itê uak do o lok mêlêi kabar jêjano itê liwêt suêt, do o amên galok waktau uku gi SMA bêl o ngen kêkuwat dê tingêa nak kota luyên o biaso amên mêlêi kabar ngen mbo suêt, kêkiro sapêi dêbulên baru suêt o sapêi pnan tujau tê amên alamatnê coa salêak, amên salêak suêt o bakêa belek igai ngen itê, do igai amên bênêa kêkiro duai bulên kulo baru itê têmimo balêsnê. Uyo ngen majunê zaman, itê têngen bae nam telepon jano video call ngen kêkuwat jano sêpasuak tê dê coa paok tingêa ngen itê.",technology
157,"Tujau keme utuk libur dêbat yo rêncano moi laut, kêrno pnan tingêa keme uak kuni laut mako keme miliak liburan moi laut. Pnan dê keme miliak adeba Teluk Penyu. Teluk Penyu adenê nak kawasan laut nak Selatan Kabupaten Cilacap. Utuk moi Teluk Penyu ku ang lêbiak duai jam sapêi di, slamo nak perjalanan keme kulo samo kêmliak kêbaês nak spanjang perjalanan, dalên bêlikau, sawêak dê kten rapih niên kutênê o karunia Allah dê si mêlêi ngen itê. Sapêi nak biding laut, keme langsung mêsoa pnan klinuak kêrno bilai o panês nyên utuk keme istirahat kilêak. Keme têtêmot nak pêponok biding laut o samo kêmliak umok ngen dau biduk nelayan lok lalau mêsoa kan. ",leisures
509,"Dau alat musik tradisional dê itê ati namên kutê, uku  bae mesoa utuk namên gen pao alat-alat yo khususnê kuni pnan keme Lebong. Barêak alat musik tradisisonal Lebong dê gennê Krilu, alat yo bo lok srai ngen suling cuma bêdanê didik amên suling o lubang kutênê tujuak tapi amên krilu ade lêmo lubangnê ade kulo dê cuma pat. Utuk nam mlajêa jano makêi alat yo amên utuk tun dê bi nam main suling asainê coa si saro igê,tingêa utuk mok iramanê bae sesuoi ngen lêgau jang dê itê namên. Amên itê dê ati nam utuk mlajêa main krilu yo belek ngen tunnê amên si ade niat lok nam coa an igê.",culture & heritage
54,"Bakwan adeba kêkêmuk gênureng dê tun mênêa kuni bahan pêgen lapên ngen gêlpung gênum, dê awit itê têmau nak Indonesia. Bakwan o adeba kêkêmuk dê biaso tun jêmuao keliling jano nak do pnan, bahannê kuni gêlpung gênum nunok ngen toge, kol sênisit, wartel sênisit, cênapua ngen gnum trus nulek biasonê tênamêak dawên bawang ngen rêrêpêak dê luyênnê awêi ipê kêlok sêsuoi ngen sliro tê. Ca o tun madêak nê kulo mêmêcêm ade dê madêak bakwan, bola-bola, ote-ote sêsuoi ngen daerahnê. Amên nak Jepang bi lok srai kulo gênnê yasai tempura tainê tempura sayur jano sayur gênureng, amên menurut asalnê kêmuk yo kuni Cino, bak tainê daging wan tainêbal, jijai daging bulêt gênureng.",food & beverages
679,"Amên itê lok mok kak baiknê mêmang main game yo nam têmaêak pengetahuan tê, ipê igai game o memang itê snang. Awêi uku utuk main game yo ade waktau-waktaunê amên gidong nak dasêi, coa kulo tip uku nak umêak uku pogoa main game, dê niênnê utuk têmnang otok dê bêbilai itê sibuk ngen kêrjo, amên coa mto moi luwêa nak umêak bi pasêtba uku makêi main game. Dê padeknê igai amên itê nam main game spok ngen anok tê, nak di kulo itê nam samo têm ang dê dipê dê harusnê jijai pengalaman dê dipê kulo dê têmamêak pengetahuan utuk anok.",technology
702,"Uyo bi dau mêcêm kamera dê lêbiak praktis kuni bêl o, amên bêl o itê agok saro amên moi ipê-ipê lok min kamera, tapi uyo bi cukup nak hand phone bae itê bi nam mok ngen maik gambar dê itê lok. Nak zaman yo bi dau kulo hand phone dê têmawêa kwalitas kamera dê lêbiak baês, barêak uyo hand phone dê go bêak kuni dêjuta bae kameranê bi têmasuk baês, ipê igai jak mudêak itê lok têmukua nak ipê bae hand phone yo jijai dau dê itê miliak luyên kuni ram dê bi pasêt itê miliak dê kameranê dê baês asea gambarnê, amên anok uai uyo dê dutê si milak dê kameranê kilêak sudo o baru si kêmlaik kêdau ramnê, kêrno utuk anok uyo dêdidik si gmuno kamera utuk mok gambar jano video, amên kameranê ku ang baês bi pasêtba si bakêa lok gêmitêi hand phonenê.",technology
506,"Pnan keme kuni Kulau khususnê kuni Jang alat musik tradisional o uyo bi dau tun cao namên, coa namên awêi ipê bêtuknê i o kulo coa namên awêi ipê cao sêmaêinê. Jijai bi dau nak sêsadêi anok uyo cao ngên namên jano pao gen alat musik tradisional kuni di. Mungkin harus muloi mêlêi namên ngen anok uyo khususnê dê gi sêkulah, jijai amên nak umêak sêkulah lêbiak gacang itê kêmnalnê ngen najêa kulo cao sêmaêinê jano mainnê. Amên dau dê coa dulai ngen dê barêak yo asaiku sudo yo jano pao dê têningêa tun-tun tuai mêna o do o ê an bakêa nyêp. Sedangkan dio awêi alat musik tradisional kuni daerah yo mêak sapêi nyêp, kêrno dioba ciri khas tê supayo tun dau namên amên itê ade kulo alat musik tradisional. ",culture & heritage
841,"Jak ade dau aplikasi dê nam itê gêmuno utuk bisnis tê ngen biaya muêak, do o bi rêrato tun dê manêu bisnis khususnê jagêa do makêi aplikasi. Utuk itê dê lok cêcubo gêmuno kulo coa ade salêaknê itê makêi aplikasi utuk nam jagêa liwêt online yo. Kuwatku Hendra ayok si jagêa makêi cao online yo si mukok toko bajau nak do pnan, amên cêritonê waktau gi jagêa bêl o do o utuk omsetnê biaso bae, dêbilai gênêpba utuk mukmêi bae. Jijai si cêcubo utuk jagêa liwêt online yo, dê pertamo mêlêi saran yo adeba anok pertamonê dê gi kuliah, si majêi kuwatku o awêi ipê cao-caonê nam jagêa liwêt online. Pertamo si makêi aplikasi instagram, kuni di o kêten ade aseanê, sudo o si muloi têmamêak aplikasi igai dê luyênnê sapêi uyo si makêi kulo youtube utuk jagêa, jak si jagêa online yo usahonê tamêak maju, sapêi uyo si bi makêi ade kêdau tun karyawan utuk usahonê.",business
179,Pasêt niên itê têmuan waktau luang walau bêbilai waktau tê pênuak ngen kêsibukan dê rutin. Têtiko itê coa namên jano dê nam itê kêmrêjo utuk misai waktau luang tê dê tepat ngen ade manfaatnê. Amên slawêi ade dê biasonê nak dasêi bae tapi ade kulo dê lalau gabok pnan kuwat jano moi salon dê dio têtiko mênêa si mêding puês ngen kegiatan yo. Amên smanêi biasonê amên coa kêkopoa ngen kêkuawat jano mênêa kêsibukan nak dasêi utuk dê hobi ngewea si bakêa lalu ngewea.  Dê niênnê utuk misai waktau luang o jano bae dê nam itê kêmrêjo jano manêu utuk mêlnyêp kêpayêak dê bêbilai sibuk ngen kêrjo. ,leisures
710,"Uku bi ade pnan do utuk uku amên lok têmukua barang elektronik, nak di itê nam cêmubo barang dê itê lok têmukua o ngenitê kulo nam têmawêa gonê, jijai nak tako o kêrno uku kulo bi an cet mini amên lok têmukua jêjano barang elektronik, jijai asal si dapêt didik bae utungnê bi pasêt si mêlêi, têtiko amên min caci ku ang si madêak têngen bae utuk ku angnê o, i o cao si meket planggannê. Nak toko o rami trus ipê igai amên si mukok toko bilai Mingau, do o bi pasêt rami, nak di jêmuwoa muloi kuni hand phone sapêi arêak kulkas ade. Amên gonê mêak ragau igai dê jêlasnê bi uak lisiak ngen itê têmukua pnan luyên.",technology
56,"Buak pisang nam nolah jijai mêmêcêm kêkêmuk muloi kuni sêkêdar kêkucêp sapêi kêmuk mewah utuk hidangan resmi, asainê dê mis mako dau tun galok muk pisang yo. Olahan pisang ade dê mênêa mêmêcêm juadêak awêi bolu pisang, juadêak cêak pisang, brownis pisang ngen dê luyênnê. Amen utuk mênêa bolu dau tun makêi kerno pisang yo mudêak ajua ngen asainê kulo baik, Amen nak pnan keme dau tun mênêa usaho kripik pisang Cuma utuk kêkucêp jano rubo amên moi miyo. Utuk mênêa bolu pisang itê perlu sêmdio bahan pat buwêak pisang dê bi mêsok ukuran sedang, duai soa tênoa, num sidau gêlpung, num sidau minyok mis, têngêa sidau soda kue, sêprapat sidau silai, sêprapat sidau pnile ngen lêmo sidau gulo. Ca o menea nê cênapua kutê bahan trus nulek sapêi capua kutê, sudo o sêniap kukus sên ang sapêi biyoa nê gêlgok, bahan dê nulek nano nêpek nak citak dê bi sudo nêlomok minyok lêmnê tingêa sêm ang nak kukus sapêi mêsok kêkiro duai puluak menit.",food & beverages
836,"Utuk ité dé bi mukok usaho bi pasétba ité bi siap utung ngen rugai, uku manéu usaho biade kékiro télau belas taun, lém perjalanan o genné usaho kének ngen tu un o bi biaso, ade waktauné ité kének i o kulo ade waktau ité tu un. Ade kékiro lém pat taun yo uku mémang méding amén usahoku agok tu un aseané nébaning waktau sé ati yo, jijai dau rugai kuni utungné. Jijai amén uku madép kondisi barék yo lém kondisi rugai, do o uku coa brapo meker igé, dé pétingné utukku kérjo ade tunku nam kérjo utuk masalah utung o dé niénné kédau bae dé péting méak sapéi rugai lai. Ité kulo coa nam madéak amén gi nak lém kondisi uyo, asaiku utuk ité nam dapét utung lai o agok saro, jijai nadép bae ngen nanéu, dé pétingné kulo amén bi jérkai té do o ité gi dapét amén memang coa jérkai coa kulo ité nam jémalang.",business
60,"Uku ade kuwat gênnê Dadang si ade mukok umêak makan pecel lele, kêrno si mukoknê muloi pêlbêak jijai têtiko sapêi têngêak malêm baru tutup. Bi ade ku ang lêbiak lêmo tau  si mukok usaho umêak makan yo, amên pertamo mukok si sêmiwo pnan bae trus utuk pnannê si makêi atêp terpal, jijai tip bilai si masang ngen mukok pnan jagêanê. Uyo usahonê tamêak maju, uyo bi pnan dewek cigai si nyiwo. Utuk menu kêkêmuknê kulo bi dau mêcêmnê luyên kuni limek gureng ade kulo monok gureng, bebet gureng, kan mas gureng, kan nila gureng ngen dau igai mêcêmnê, utuk menemnê i o kulo bi dau mêcêm nam itê miliak.",food & beverages
1096,"Tun sadêi o amên itê mbaning ngen tun kota barêak itê idupnê lêbiak tênang kuni itê, uku ade mêding idup nak sadêi kêkiro duai taun waktau anok gi têtitik. Tun sadêi dê daunê bêbilai kêrjonê moi kêbun ade kulo dê moi sawêak, kênamênnê pueng bilai lalau moi kêbun jano sawêaknê, sudo mukmêi pueng cigai si dau acaranê si lajau lalau oba. Amên kêlmên bilai biasonê bêkopoa nak do pnan jano nak umêak api do o cuma ngênguta bae ngêngea mêlnyêp kêpayêak sudo dau kêrjo kêbilainê. Dê kênyapku nak idup sadêi itê asai keluargo lainê, amên ade jêjano utuk tun dê idup nak sadêi o kutênê sêsamo, uku mêding nyên waktau idup nak sadêi o duai taun bae asainê kêmbiak gacangnê, do igai amên utuk kêkêmuk bêbilai kulo dau coa mnukua, muloi kuni gen lapên sapêi cabe do o itê nam minoi, amên coa o itê dê têmanêm, kêrno tanêak sadêi o gi dau dê subur jijai jano bae itê nam têmanêm nak glung umêak tê.",slice of life
107,"Nak tanêak Jang ade pnan wisata Têbo bli ang, bêl o kutê tun coa gi dmugo amên têbo yo bakêa mlêtup. Uyo  nak pnan yo jijai tujau tun amên lok liburan kerno pnan yo baês nyên. Dau tun kuni luwêa sengajo moi miyo amên gidong libur. Amên lok moi pnan yo kuni kota Cu up kekiro têngêak jam bisapêi, rutenê kuni kota Cu up moi arah Lubuk Linggau. Kênliakku waktau uku moi miyo, memang pemandangannê amên lok wisata biyoa panês nak piyo cocok niên, ade pnan mêndai bi sênyap pengelola utuk itê nam bebas mêndai. Makonê amên itê lok mêndai itê nam miliak pnan dê panês nyên jano dê coa brapo panês.",leisures
461,"Waktau gi uai uku kulo coa dau namên mêak gi lok namên maknanê mbaco isai Al Quran bae ja ang. Uyo jak bi tuai yo uku dau lok namên uku tênai moi api bae dê ade lêmau agamo ipê dê uku coa namên. Jak uku têmamêak lêmau yo nak awokku uku mêding lêbiak tênang utuk madêp bêbilai idup nak dênio yo. Amên sêati yo uku tunnê mudêak emosi amên ade dê uku lok coa nam uku dapêt uku galok sêmalêak tun ngen sêmalêak awokku dewek, coa pêrnêak uku têpeker amên kutê o bi klok Allah SWT, uyo uku mêding idup lêbiak baik, utuk dênio cigai uku jêmalang igê, uku lok dau bêsyukur ngen nam bêbagiak ngen api bae. Nak lêm pekeranku kulo uyo amên ade jano bae dê coa awêi kênloknê uku tingêa mok hikmahnê bae, kêrno Allah SWT bi pasêt sêmyap hikmah kutê nak belakang o. ",religion
71,"Itê mungkin coa dau namên jano pa o ngen kracok dopoa, nak kota biasonê kutê o nam tênukua bi ja ang tun dau namên kulo. Nak umêak kuwatku sarno kêrno si nak sadêi gi, dau kênliakku kracok dopoanê o nêa dewek, awêi citong do o si mênêa kuni bahan kiyêu, biasonê itê dê dau nak kota makêi dê kuni bahan plastik saro itê têmau dê kuni kiyêu. I o kulo ngen sênuk lapên amên gak kuwatku o kuni bahan sayok pêtêanê kiyêu, jijai gesea kutê kracok dopoanê nam mênêa dewek. Amên uku meker sêbênêa nê dio kulo nam jijai dalên bisnis, barang yo bêguno, unik do kulo utuk kesehatan awêinê terjamin soalnê kuni bahan sehat nêbaning ngen plastik.",food & beverages
1080,"Amên prinsipku utuk bêkuwat o dê paok nyên ngen uku dê nam uku majok tukar pekeran, amên cuma ngênguta bae do o dau. Tapi uku nam miliak ipê dê kuwatku nyên ngen ipê dê cuma kuwat bae. Sêbênêanê uku bêl o coa milik kuwat tapi ngen adenê pengalaman dê uku mêding jijai muloi oba uku harus miliak dê dipê dê nam uku kêmuwat. Jijai intinê utuk tun dê mungkin ati ade pengalaman dau awêi uku, si nam bae sêmrai kutê kuwatnê. Têpuak sudo yo amên pas gidong saro nak diba baru si namên api dê bêbênêa kuwat, itê têngen bae nam têmamêak kuwat mungkin tip bilai amên itê kêrjo nak luwêa kator do o ade bae kuwat bêlau dê itê dapêt, tapi kuni kêkêdau kuwat o kiliakba ipê dê bêbênêa kuwat ngen kuwat biaso",slice of life
6,"Jano  udi ade dê galok muk kêkêmuk kuni bahan kan ? amên ade, pasti udi ade dê namên ngen empek-empek. Empek-empek jano pempek do o kêkêmuk kuni Plimbang dê bi dau tun Indonesia namên. Asainê luyek tênamêak ngen kuwêak cukonê dê asainê pêlgiak, mis ngen pi iak. Supayo nam muk empek-empek nak umêak, itê nam mênêa dewek. Bahan dê perlu itê sêmyap utuk empek-empeknê daging kan dê padeknê amên ade kan belido jano kan wên, sagau, gêndum didik, ngen rêpêak-rêpêaknê. Nulek jijai do sudo o nêbentuk awêi ipê klok tê baru nêbus ngen biyoa gêlgok sapêi si ngapung baru nakêt. Utuk mênêa kuwêak jano cukonê itê makêi cabe mun, bawang putiak, gulo milêak, ngen cuko amên ade tênamêak tongcai didik nebus ngen takêa biyoa kêdau itê lok mênêa.  Amên empek-empek bi jijai tingêa gêmureng sudo o sen yap tenamêak ngen kuwêa jano cukonê.",food & beverages
712,"Ade nak do pnan uku kêmliak nak perakitan stom dê kêrjo o cigai si tun, nak di o gesea kutê bi makêi robot, dioba asea tehknologi tun dê kreatif nam mênêa robot dê si cukup kontrol kuni ku uak jano nam mênêa program pitar dê coa si perlu kontrol igai. Robot dê kênliakku yo si bi nrancang tun utuk mrakai mêsin stom, jijai nak di o kutê alat-alat jano kracok utuk mesin do o robot kutê dê masang, utuk tip komponennê do o lêluyên robotnê, muloi kuni mpek krako mêsin, dê masang isainê, de masang arêak baut ngen min dê sudo moi pnan masang nak stom. Utuk masang moi stom do o ade tun duai nak di luyên kuni o dê masang robot oba. Uku nak di adê abiak paok si duai jam do o kênliakku bi kêdau mesin dê nêa robot o. ",technology
113,"Nusakambangan adeba pulêu nak Jawai Têngêak dê dêbiak tun namên pnan yo adeba pnan tun têbuang kerno yo ade Lembaga Pemasyarakatan dê coa mudêak tun lolos. Tepatnê nak Kecamatan Cilacap Selatan dê klilingnê laut lepas Samudera Hindia. Sêbênêanê luyên kuni pnan tun têbuang pnan yo kulo baês utuk wisata laut, kerno pnan yo kulo dau tun ati namên dau pnan wisata makonê gi sunyai. Nak belek pulêu Nusakambangan, pnannê bêbaês amên lok lalau mindi itê mlitas dalêm bêbutai ngen imbo ngen ade kulo mlitas nak kês bangunan zama Portugis bêl okekiro lêmo bêlas sapêi duai puluak menit sapêi patoi. Utuk udi dê lok mêsoa pengalaman bêlau berwisata udi nam mio.",leisures
441,"Khotbah bilai Jum’at sanigê yo isainê mbahas masalah pêtingnê nak lêm idup bertêtanggo. Uku nak lêm têmi uk khotbah o nam mok tainê awêi ipê cao itê nam idup harmonis ngen têtanggo tê, jijai ngen têtanggo o itê nam mangêp si o kêluargo paok tê, mêak sapêi itê sêminggung perasaannê ngen itê nam bêbagiak jano bae ngen mêak kêmliak têtanggo tê o tunnê awêi ipê. Dêniênnê itê mêak miliak si o lok agamo jano kêrno masalah agamo o adeba masalah akidah mêmasing tun, uku pêrnêak têtanggo ngen tun luyên agamo tapi keme sêsamo hormat ngen têtanggo o, jijai keme coa pêrnêak madêak masalah agamo amên nguta sabênnê mêak ade dê coa snang, utuk tê nak lêm Islam itê kêmuwêt imên tê ngen itê kulo cao gêmêak jano agamonê.",religion
501,"Dau daerah kêrno lêluyên sukau o rêrato têmuan alat musik, amên nak daerahku khususnê Jang ade gennê Krilu. Alat musik Krilu yo amên nak pnan luyên ade dê bi lok srai, alat yo bi lok srai ngen suling kêrno gi do jenis ngen suling. Uku pêi namên alat yo kuni tun tuai dê gi ade, amên tun bêl o alat yo rêrato nam mênêa tapi zaman uyo anok aui ja ang ade dê dê nam mênêa. Alat musik krilu yo biaso nakêi utuk mi ing ta ai jang nak lêm o kulo ade alat musik luyênnê. Jijai krilu yo nam itê kêmliak waktau ade acara lai nak Jang jano itê sêngajo moi kêmliak nak sanggar ta ai Jang dê ade nak Kabupaten Lebong.",culture & heritage
155,"Gesea kutê itê bi namên ngen candi Borobudur. Candi Borobudur adeba pnan rekreasi ngen pengetahuan ngen istilah dê tepat. Coa si Cuma pnan wisata bae tapinak candi Borobudur kulo itê nam namên sejarah kulo candi o. Candi Borobudur adeba candi Budha dê ade nak Borobudur, Magelang, Jawai Têngêak. Bangunan yo nêa kêkiro abad dêlapên blas waktau gi maso pêmritêak Wangsa Syailendra, candi yo ade dêpuluak tikêt dê ade num tikêt betuknê bujur sangkar, têlai tikêt betuknê bulêt mlikêa, ngen stupa utamo jijai pucuknê. Nak tip tikêtnê ade stupa jijai kutênê ade tujuak puluak duai stupa, nak tip stupa ade patung Budha. Dioba dê jêmijai keajaiban dênio.",leisures
499,"Utuk rubo yo amên nak lampung dau nyên pnan amên itê lok têmukua, ade do pnan do o spanjang dalên o kutê rêrato tun jêmuwoa utuk rubo kuni Lampung. Amên nak di tip bilai mingau pênuak stop kuni luwêa kota cuma utuk mêsoa gen rubo ayok si belek, kênliakku dê lakau nyên o kupi ngen kripik pisang. Amên kripik pisang nak yo ade mêmêcêm asainê ade asai coklat, kêju, pêlgiak, ngen dau igai mêcêm asainê, utuk go kulo coa si la ang kêrno nak pyo memang dau pisang. Mêak sabên utuk singêak nak pnan yo têpatnê nak dalên Z.A.Pagaralam jano gang PU amên gen annê, nak di o bi lok si kutê kidêu kanên tun jêmuwoa rêrubo, jijai itê tingêa miliak lok nak pnan dêdipê.",culture & heritage
7,"Cimol adeba kêkêmuk has  kuni daerah Bandung Jawa Barat, nêa pakêi gelpung sagau ngen gendum nebentuk bulêt sudo o gênureng sapêi ga ing asainê gurih ngen agok mlunyut. Maroba itê mênêa cimol utuk kêkêmuk nak umêak, pertamo nunok gêlpung sagau,gêndum,bawang putiak dê bi alus, silai ngên biyoa gêlgok. Nulêk rato nêmot sapêi sêngok sudo o nulek sapêi jijai do, nasuk dawên bawang dê bi snisit, nebentuk bêbulêt ndêm nak minyok sêngok sudo o gnureng sapêi ngapung, sudo o nakêt tingêa mpek nak pingan nê on ngen cabe bubuk gidong pêpanês. Amên bi siap dê padek nê nêmuk gidong agok panês, amên bi sêngok si  biasonê agok têlo.",food & beverages
137,"Amên ade rencana lok liburan nak Lampung kota Metro jijai do pnan dê padek utuk udi magêa. Kota Metro o coa si uak kuni kota Bandarlampung, amên kuni Bandarlampung kêkiro dêjam itê bi sapêi nak Kota Metro. Nak Kota Metro mudêak itê lok têmau pnan têmalêm dê agok mudêak ngen fasilitas dê cukup. Radin Inten Hotel dê do nak kota Metro dê têmawêa ngen fasilitas dê cukup, lokasinê nak dalên Branti Raya km duai puluak tujuak Natar coa si uak kuni Bandara Internasional Radin Inten. Kêmliak ca o umumnê hotel yo bi cukup padek ngen tikêt kenyamanannê kulo baik, biliknê lapang ngen bersih, bi ade ac, kamar mêndainê bi ade biyoa panês ngen sêngok, ngen go dê coa si la ang igê makonê hotel yo coa pernêak sunyai.",leisures
8,"Stunting menurut WHO adeba têgangaunê perkembangan titik nak lêm maso pertumbuhan do o kêrno gizi kidek. Ahli tehknologi pangan Hindah Muarif madêak kêmuk tradisional nam têmamêak gizi ngen têmu un stunting. Contoh kêmuk dê bergizi nam mênêa dewek awêi lapên sup jano lodeh. Lapên o ade lêmo warno sayuran, awêi ungu do o kuni têlung, ijo kuni buncis jano labak siam, kuning kuni wortel, milêak kuni tomat ngen dê luyênnê. Utuk kêmu ang masalah stunting makonê pêmritêak mêluak harus nê biaso titik Indonesia muloi muk kêkêmuk tradisional dê dau gizi, supayo dapêt têmu un kasus stunting sapêi 14% nak taun 2024.  ",food & beverages
406,"Bulên puaso adeba bulên istimewa utuk umat Islam, kêrno nak lêm bulên yo kulo Al Quran tu un. Puaso kulo cet tun Islam jêmijai bulên mbaco Al Quran. Rasulullah bersabda : “ api bae dê mbaco do uruf kuni Al Quran mako si dapêt kebaikan ”. Mbaco Al Quran nam têmnang pekeran ngen atêi ngen nam jêmijai suasano gêlung o jijai tênang, ngen pênuak keberkahan. Api dê mbaco Al Quran bakêa dapêt pahalo dê bêlipêt ngen keberkahan kuni Allah SWT. Mbaco Al Quran o harus sêsuoi ngen tartil dê jijai ca o wajib nak lêm itê mbaco Al Quran, dio perlu supayo itê nam faham tai ngen dê nêbaco kuni Al Quran o.",religion
828,"Perusahaan lok si lai jano titik, nak lémné ade bagian-bagian utuk manéu tugas pokok ngen dé luyénné manéu tugas luyén. Ade peranan dé nam manéu tugas do o genné pekérjo kator. Pekérjo kator biasoné manéu kuté aktifitas utuk kémopoa data, cématet, mengolah, ngen maik. Kérjo o si manéu supayo kuté dé ade hubungan ngen perusahaan nam panéu lacéa awéi ipé klok perusahan. Mnurut IdeTimes tun dé kérjo nak kator jano adeba pekérjo dé manéu kérjo managerial, profesional jano dé matur administrasi dé kénréjo nak kator. Biasoné pekérjo kator o murus tugas-tugas dé ade kaitanné ngen managemen bisnis, pemasaran, tehnologi informasi ngen akademis. Luyén kuni dapét gajai tip bulén pekérjo kator kulo dapét fasilitas awéi ruangan dé nyaman ngen kuté fasilitasné, ngen ade kulo kendaraan.",business
667,"Pêlbêak yo jadwal utuk senam aerobik, memang biaso nade utuk mêmêi dê ade nak komplek keme. Senam dê biasonê keme manêu tujuannê utuk sêmehat awok ngen kêkopoa bae. AwêI biaso sêati jamnê muloi mêmêi bi têkopoa samo ngênguta ngen mot dê majêa senam o têko. Coa an dê majêa o sapêi trus muloi ngen pemanasan kilêak, senam utuk pemanasan biasonê dê lêlêngan bae awêi mutêa ulau, mutêa pingang, mutêa bau ngen mlipêt kekea. Pas pemanasan bi sudo baru muloi moi senam dê niên dê makêi musik dê agok gacang iramanê. Ade dê pêi muloi milêm senam bilai o makonê si ati nam têmotoa gêrok senam o, têtibo keme têkanjêt ade suaro tun us, ruponê dê pêi milêm o us têmot kêrno kekeanê salêak mêlakêak jijai têpitêa ngen kekea dêpêak igai, kuni papêanê kten selek akhirnê ade dê têmulung si moi biding lapangan.",sports
497,"Kuni bêl o keme tun Jang coa têmingêa kêmuk khas kuni daerah keme gennê lêmêa. Lêmêa yo adeba lapên asli dê kuni pnan keme Lebong. Utuk mênêa lêmêa yo bahannê kuni lêbung , amên kini sadêi keme dae tun dê biaso mênêa dê biaso kulo uku mêsên amên belek msadêi. Jijai kêkêmuk dê biaso keme nak ratau yo min gen rubo bi pasêtba min dê gennê lêmêa, mênêa lêmêa yo bahan lêbung o cêncong sudo o nêpuk bêbêrsih ndêm slamo têlau jano pat malêm ngen tênutup rapat, utuk malêm kêduai biyoanê gênitêi ngen biyoa bêlau ngen tênamêak kan dê bi nêbus, ngut malêm kê pat, sudo o mênnê itê bi nam kêmsok gen lapên. Lêmêa yo dê padeknê kênsok sênatên ngen tênamêak kan jano dê itê galok muk. Keme dê tingêa nak ratau yo amên ade dê belek msadêi dê arok nyên amên ade dê min rubo lêmêa yo.",culture & heritage
413,"Nak zaman moderen yo masalah tun dau nak bangso yo bi nyato tamêak jijai, hal yo kêrno bangso tê bi masuk lêm krisis akidah ngen syariah. Utuk mubêak krisis o tokoh agamo dê perlu nyên utuk nam dêmorong masyarakat utuk jêmijai akhlak dê lêbiak baik. Akhlak adeba bagian kuni pemahaman tun têmamêak yakin agamonê dê nam itê makêi nak idup bêbilai dê biaso itê madêak prêngoi. Ade akhlak baik amên tun o nam manêu sêsuoi syariah ngen prêngoinê kkulo coa mêlangêa agamo ngen masyarakat, akhlak o coa nam mêlajêa kêrno iso si lêmau tapi akhlak o nanêu nak lêm idup tê bêbilai.",religion
439,"Kêmrêjo puaso coa si pas bulên puaso bae, tapi ade kulo puaso sunah dê kênrêjo nak bilai Senen ngen Kemis. Sêbênêanê dau mêcêm sunah tapi dê awit kênrêjo Nêbai Muhammad SAW adeba puaso Senen Kemis, nak êm hadist Nêbai bersabda “ Sesungguhnya segala amal perbuatan di persembahkan pada hari Senin dan Kamis, maka Allah SWT mangampuni dosa setiap Muslim “. Puaso Senen Kemis yo ade dau manfaat do o kulo dê nêluak Nêbai Muhammad SAW kêrno nam kêmnek derajat manusio ngen manfaat luyên nam mênva awok sehat. Nak lêm hadist riwayah At Tarmidzi, kutê amal dê nêa manusio nak bilai Senen ngen Kemis bakêa nêrikso Malaikat. Amalan puaso yo dapêt itê madêak pahalonê langsung ngen Allah SWT bakêa malês langsung kulo.",religion
641,"Kêrno uku dau hobi olah raga makonê dau dê uku snang nyên ngen olahragawan, bareak olah raga tinjau uku snang nyên ngen Mike Tyson. Waktau si gi jayo nyên bêl o uku bi pasêt têmoton tip si tanding, têtiko amên an si coa tanding uku gi masiak têmoton amên ade siaran ulangnê nak TV walau uku bi namên awêi ipê lawênnê o alêak. Bêl o ade dê snayangku ngen Mike Tyson yo si têtiko galok coa nam têmaên emosi, dio ba dê mênêa karirnê ajua, sêbênêanê si o pêtinjau hebat, coa mudêak tun lok malêak si cuma si têtiko galok kten omong, jijai si kulo galok mangêp cetes lawênnê. Amên lêm duai rondê si ati nam mubuak lawênnê si bakêa bubêak moi kidek ngen têmamêak emosi.",sports
49,"Dê biaso sêndio nak dasêi awêi teh. Teh adeba menem dê mengandung kafein, cao midang teh kulo coa si payêak tingêa mênêa teh ngen biyoa panês sapêi wanonê agok coklat, ade tun pa o sêmyap teh coa pakêi gulo tapi dau kulo dê langsung munok ngen gulo pasir kunyau coa pet igê. Manfaat teh utuk kesehatan menurut ahli, adeba mlawên radikal bebas kêrno teh mengandung anti oksidan, têmu un bênêk awok kêrno teh nam têmulung kêmu ang lêmak, têmu un resiko penyakit Alzheimer dê mnurut dokter Uma Naidoo teh nam tmulung kêmbang resestensi stres ngen nam utuk mlindung sel kuni krusakan, têmu un kolesterol ngen têmikêt kesehatan jatung.",food & beverages
134,"Utuk mêsoa pnan têmalêm nak Bandarlampung ade kêkêdau hotel dê nam masuk rekomendasi, awêi hotel Radisson Lampung dê ade nak Kecamatan Kedaton, nak di ade restorant, fasilitas olah raga, bar, ngen life musik. Hotel yo lêbiak ku ang dê kilo têngêak kuni têngêak kota Ibu Kota Propinsi. Utuk pelayanan resepsionis do o duai puluak pat jam, ade kulo anter jemput bandara gratis. Nak biliknê itê dapêt fasilias utuk kêmsok biyoa, kulkas, brankas, TV LED ngen fasilitas kamar mêndai dê lengkap barêak kracok mêndai muloi kuni sabun, odol, bros epen sapêi anduk. Kuni kêkêdau tun dê têmalêm di madêak puês ngen kutê fasilitas pelayanan nak hotel yo, pnan yo bersih coa si uak moi ipê-ipê. ",leisures
425,"Jijai umat Muslim bi namên awêi ipê kisah Nêbai Muhammad SAW ngen mukjizatnê. Kisah Nêbai yo coa si cuma cerito bae tapi jijai totoa dê nanêu nak lêm idup bêbilai, kêrno dau sipêt baik dê kênrêjo Nêbai. Kisah hmanêu idup Nêbai Muhammad SAW kuni laher sapêi mêningêa dau mêlêi pelajaran walau coa kutê mudêak ngen snang. Kisah Nêbai Muhammad SAW yo muloi kuni kêlaherannê nak Mêkêak bilai Senin duai belas Rabiul Awal taun lêmo otos tujuak puluak satu. Laher kuni inok dê têgen Aminah ngen tiaknê têgen Abdullah. Nak lêm Al Quran taun laher Nêbai Muhammad SAW genne taun gajah têpatnê nak Surah Al-Fil dê têmuan tainê taun gajah adeba taun pas pasukan gajêak dê nak bêak pimpinan Abrahah Habasyah sêmrang Ka’bah. Allah SWT mêdan pasukan gajêak o ngen mêluak burung Ababil mê us butau-butau.",religion
698,"Masin cuci o memang utuk mênêa mudêak kêrjo dê mêmêi dê biaso nêpap, ade kulo dê sêmanêi dê idup mênyu ang kulo biaso makêi masin cuci yo. Mesin cuci bagi tê yo bi jijai kebutuhan dê harus ade utuk maso yo, ipê igai tun dê kesibukan bêbilainê dau nak pnan kêrjo, amên ngen adenê mesin cuci yo itê nam lok nêpap kêlmên jano pueng kulo coa jijai masalah kêrno dau mesin cuci rêrato bi ade utuk kêm ing biyonê. Utuk it namên bae mnurutku amên itê têmuan mesin cuci mêak coa galok mêrsih, masalahnê amên itê coa galok mêrsih nak lêmnê bakêa sêna ang arêak lepes têtiko kulo ade sêmut dê masuk. Utuk jêmago supayo trus bersih ade baiknê itê awit mêrsih lêmnê.",technology
1094,"Uku galok cêcubo tanêm walau uku tingêa nak kota, amên itê dê giade pnan misalnê nak biding umêak jano blakang umêak itê cubo têtanêm nak pot jano nak tanêak langsung. Uku memang galok cêcubo ngen cêcubo o uku mêding aseanê, barêak nak umêakku uku sêngajo têmukua polybag utuk têtanêm, jijai nak belek umêak do o coa si dau tapi utuk dewek do o bi gênêp. Uku ade têmanêm cabe lai ngen cabe mun, trus uku têmanêm tomat ngen kacang panjang, kuni o uku bi nam panen utuk dasêi dewek, cabe cigai mnukua i o kulo tomat kutênê tingêa mok sêsuoi ngen kebutuhan tê. Ade waktau uku têmanêm têlung do o uku sapêi nam magiak tun paok umêak, jijai ngen galoknê uku tanêm ade pao keprluan bêbilai dê cigai mnukua.",slice of life
59,"Muk kêkêmuk dê itê snang samo santai cet jijai biaso dê saro itê milok. Padahal kêbiasoan yo nam bae ade resiko amên itê gemuk, kuni dau nam itê miliak kêkucêp dê biaso nêmuk ade dê nam mênêa itê gêmuk. Misalnê coklat, gesea kutê tun galok ngen coklat, kêrno nam lêm coklat ade susu ngen gulo dê mênêa asai gmuk ngen mis. Luyên kuni asainê, mon coklat kulo kulo khas ngen padek. Coklat yo dau mengandung gulo dê nam têmamêak energi lêbiak, gulo dê ade nak lêm coklat dê mênêa itê galok muk nê coklak kulo ade kulo anti oksidan ngen mikronutrien sudo o igai 70%cocoa nak 100 gram coklat ade kandungan kalori dê lêkat 600 kalori makonê jijai pilihan dê baik utuk kêmnek bênêk awok.",food & beverages
526,"Amên nak Kulau khususnê tun Jang kêmuk khas keme gennê Lêmêa. Uku dê asli tun Jang walau uku lai nak ratau nam kulo mênêa lêmêa yo, amên bahannê kuni lêbung matêak cêncong sudo nêpuk nêpek biyoa tênutup nunyau sapêi pat bilai jano lêmo bilai sudo o bi nam kêmsok. Keme Jang walau keme meratau ja ang kulo belek msaêi tapi keme co mêlnyêp kêmuk yo. Nak pnan luyên kulo ade dê bi lok srai tapi gennê luyên barêak nak Plimang gennê lêbung asem, lêmêa ngen lêbung asêm yo cuma mbisonê amên lêmêa o si cêncong agok alus ngen tênamêak kan, lêbung asêm o lêbungnê sênisit agok kasar ngen coa makêi kan.  ",culture & heritage
690,"Coa kutê tun kêrjo makêi laptop tapi mnurutku kadêak itê coa makêi padeknê itê kulo nam cet gmuno laptop yo. Itê têtiko coa namên utuk sudo yo au ba uyo itê coa makêi laptop itê gi nam kêrjo, ati tau sudo yo amên kêrjo tê o harus makêi awêi ipê, awêi uku dewek kêdau pnan uku kêrjo coa pêrnêak uku makêi laptop, mêak gi laptop komputer kulo uku coa makêi, makonê dau uku coa namên jano bae fitur dê ade nak komputer jano laptop waktau o. Pas uku bi bêdan kêrjo uku muloi manêu usaho dewek, nak yo ba uku ngêding asai mnyêsal kêrno waktau o uku coa lok mlajêa jano cêmubo komputer, jijai uku harus blajêa igai kuni nol utuk nak komputer, memang coa an uku mlajêa, kêrno uku harus gacang nam o makonê kêkiro dêmingau uku bi nam. Makonê utuk itê dê kêrjo coa makêi komputer jano laptop ade baiknê itê muloi mlajêa",technology
711,"Amên itê têmi uk ade dê madêak robot dê ade nak pekeran tê do o bêtuknê dê awêi tun tapi gêmroknê pakêi mesin, robot o sêbênêanê coa kutê harus bêtuknê awêi tun ade kulo dê awêi bnatang, ngen ade dê bêtuk luyênnê. Uku pêrnêak têkanjêt waktau mukmêi nak do restoran  mewah, nak ruponê itê mêsên jano dê itê lok kutê o dê mlayan itê adeba robot, jijai waktau keme masuk keme mêsoa pnan uku agok heran biasonê playan gêgacang magêa amên ade dê masuk moi restoran, tapi dio coa si uku madêak ngen kuwatku itê mmêsên kêmuk moi kasir gi si kulo coa namên, lêm agok bingung o coa an têko robot min kertas menu ngen madêak “ selamat datang silahkan mau pesan apa “ lêm gi masiak heran uku mok kertas menu sudo kêmliak trus mêsên klok keme, si sêmimêt madêak “ ok silahkan tunggu terima kasih “. Memang zaman yo bi canggih nyên êan asaiku tênago tun bi cigai nakêi igai amên barêak yo.",technology
1091,"Bêtanêm o amên utuk tun sadêi do o mudêak si manêu kêrno lingkungannê memang tani, tapi amên utuk itê dê ati biaso bêtanêm dio agok saro amên itê coa mlajêa kilêak. Uku waktau bêl o pêrnêak belek msadêi krno nak kota gidong saro msoa kêrjo, jijai abiak duai taun uku nak sadêi, kê an nak sadêi uku cêmubo mukok imo utuk mênêa kêbun, waktau uku rêncano têmanêm kupi. Bi dêtaun nak sadêi kupiku bi tanêm pao kêkiro têngêak kuni imo dê uku mukok, masuk taun kêduai kupi o bi tanêm kutê tapi gi têtitik, jijai utuk nam mêding asea kuni kupi o muloi kuni itê têmanêm do o kêkiro pat taun baru bêbuak. Amên waktau o uku lok mot, mungkin anokku sêkulahnê nak sadêi, kêrno uku kulo coa lok amên anokku sêkulah nak di jijai uku mok keputusan utuk baliak igai moi kota. Kêbunku uku sêmrêak ngen asuakku ngut si bêbuak trus utuk buaknê uku mêluak si dê mok.",slice of life
450,"Nak lêm Islam ade kêkêdau hari besar dê mudêak itê mingêtnê o adeba Idulfitri ngen Iduladha amên keme jang madêaknê  biali Rayo lai ngen Rayo Ajai. Keme khususnê uku amên ayok bilai Rayo lai o biasonê sêmyap utuk nam belek msadêi masalahnê uku gi têmuan inok dê ade nak sadêi ngen sêpasuka kulo gi dau nak di, do igai almarhum tiak keme kulo mêningêa nak sadêi amên nak sadêi keme biaso tradisinê amên sudo sêmyang Rayo trus belek mdasêi maaf memaafkan sudo o kutê lalau moi kubua baso kmênê cêmcêa kubua, nak di ba itê nam têmau kutê sêpasuak ngen têtanggo. Belek kuni kubua itê lajau moi umêak sêpasuak utuk silahturahmi amên gi ade waktau itê nam kulo moi magêa sêpasuak dê pnannê agok uak. Bilai kêduainê biasonê saling magêa têtanggo.",religion
476,"Nak tip daerah ade têmuan lêgau daerahnê mêmasing, dau lêgau daerah amên khusunê nak Sumatera gi masiak ni ing makêi gitar. Uku kêrno kuni titik nêmin tun tuaiku mratau moi Lampung, jijai utuk lêgau daerah keme uku muloi bêlajêa waktau uku gi sêkulah nak SMA. Uku mêlajêa muloi kuni lêgaunê sapêi cao main gitarnê kulo, pas nyên kêrno tiak ngen inokku sêsamo nam main gitar khususnê lêgau daerah Jang. Coa an uku bêlajêa uku bi nam lêgau daerah keme Jang. Memang  utuk nam main gitarnê itê harus nam gitar klasik, kêrno lêgaunê kuni uloi sapêi sudo itê makêi petikan klasik. Dau lêgau daerah kuni Jang mungkin tun dau ati namên awêi legau Lalan Belek, Ting Bêdêting ngen dau igai luyênnê. Sayangnê bae coa dau anok Jang dê ade minat utuk mêlajêa lêgau Jang yo.",culture & heritage
55,"Amên nak Indonesia bakwan tun mênêa kuni mêmêcêm bahan, ade dê kuni sayuran ade kulo dê kuni jagung. Barêak jagung, jagung yo dau mengandung karbohidrat makonê nak Indonesia adê tun dê memaang kêmuk utamonê jagung. Dê dau nê tun mênêa sekedar utuk kêkucêp bae gen kêmuat menem kupi jano teh, kêkêmuk yo makonê cet itê kêmliak ade pu eng, pêlbêak jano kêlmên, coa si Cuma utuk kêkucêp bae bakwan jagung yo mudêak mênêa nê ngen manfaatnê kulo dau. Nak lêm do bakwan jagung ade kandungan kalori, lemak, protein, arbohidrat, serat, gulo ngen dê luyênnê.Makonê dau kulo tun mênêa dio pêgen têtamêak lapên mukmêi.",food & beverages
495,"Rêrubo yo kulo adeba ciri khas kuni daerah o, amên kanyo kêliak ku utuk itê mêsoa gen rubo yo khususnê nak pnan keme Lebong agok payêak. Amên galok itê mêsên kilêak ngen dê biaso mênêa, jijai biasonê itê tok sapêi mênnê itê bi mêsên walau itê bakêa belek igai moi pnan tê gi têlau jano pat bilai igai. Sêbênêanê amên tun nak pnan keme lok mênêa têngen bae do o nam, awêi juadêak tat bae amên kêmsoknê bênêa do o nam taên sapêi têlau jano pat bulên coa si usak. Mênêa juadêak yo kan nam têngen bae, do igai utuk têmaruak jano jêmuwoanê kulo nam kêjo samo ngen mini market jano warung-warung. Awêi nak Kulau misalnê ayok itê têmingêa Kulau arah moi Lampung di o dau spanjang dalên khusus tun jêmuwoa rêrubo kuni Kulau, memang ba ade kulo dê jêmuwoa rêrubo kuni Jang tapi coa si kêpadek dê asli kuni Jang khususnê Lebong.",culture & heritage
1063,"Perlu nyên itê maik dana darurat nak dasêi mêak têtibo itê gidong coa mêgong caci tapi itê harus kêmluwêa caci. Mnurutku coa itê maik caci o amên misalnê lok nak Bank do o buliak bae tapi mêak itê mênêa ATMnê, amên ade ATM do itê mêak coa didik ku ang caci nak luwêa bi pasêtba itê mok, amên lok nak Bank do o tênabung bae mêak meker mêmok amên coa dêsok nyên. Amên uku biasonê naikku nak dasêi oba, uku mênêa kuni kalêng dê agok lai trus amên coa tip bulên do o coa uku kêmliak, jijai knamênku tip bulên uku misai bae kêdau nam uku misai, misalnê amên ade kêlbiak kuni gajai misalnê ade tamêak lêmbur do o nêpekku kutê nak lêm kaleng o. Dêtaun amên coa nênakêi do o uku mukok trus uku têmabung ngen bukaunê uku maik coa uku min tidêa utuk milok mêak têpeker lok mok.",slice of life
446,"Allah SWT mêlêi kabar amên Si bakêa mujai hamba-hambaNê ngen asai sabên, nyemen ngen saro sapêi mêningêa. Têtiko Allah SWT kulo mêlêi ujian brupo kesenangan ngen lêm waktau dê luyên Allah SWT kulo mêlêi ujian bêrupo sedih. Musibah bêrupo asai sabên mnurut para ahli tafsir adeba asai sabên ngen musuak, musibah ku ang harto jani nyênnê pao harto kêrno mêmêcêm sebab awêi kêno rapok, nêrapas ngen nam kulo nyêp harto kêrno bancana, musibah mêningêa mnurut para ahli tafsir adeba mêningênê sêpasuak, kuwat, ngen tun dê itê cito. Têjijai musibah o adeba ujian utuk tun mukmin kêrno nak belek ujian o ade hikmahnê.",religion
1095,"Kadêak ade pnan didik itê nam bêtanêm makêi pot dê pêtingnê ade grok kilêak utuk itê nam bêtanêm. Barêak têmanêm rêrêpêak awêi pêdês, lajo, suêi ngen kunik do o nak pot bae bi gênêp utuk keperluan tê dewek, awêi dê bi uku manêu utuk têtanêm o kutênê mudêak coa si saro, asal itê lok nak pnan awêi ipê bae do o nam. Jak uku galok têtanêm oba nak dasêi dau dê cigai mnukua, pnannê coa si libêa tapi nak di uku mênêa nam gênêp mêcêm dê uku têmanêm. Dê bi pasêtnê cabe ngen tomat do o coa pêrnêak uku coa têmanêm, makonê utuk duai mêcêm yo bae têmasuk ja ang mnukua, cuboba mênêa awêi dê nêaku yo têkding nyên amên go gidong la ang awêi cabe.",slice of life
400,"Paok pnan ku tingêa ade masjid lai amên tun madêaknê masjid jami, nak di o cet nakêi amên ade acara lai barêak pengajian akbar. Uku nak di kêrno gi bêlau jijai uku ati dau namên jano pao kegiatan dê tip mingau jano bulên dê biaso nanêu, uyo dê kênamênku ade yasinan tip malêm  Jum’at  gêgitêi kuni umak moi umêak, amên coa ade dê nam made nak umêak pas gilianê malêm o bi pasêt nade nak masjid. Waktau pêrnêak uku mênotoa milêm yasinan o kêrno si paok umêak do igai uku najok kêtuai masjidnê utuk moi milêm yasinan. Pertamo sakoku dau dê têko ruponê ade abiak tun duai puluakba, beleknê uku têmnai ngen kêtuainê ade kêkiro kêdau anggota kutênê,  si madêak ade abiak tujuak puluak tapi dê aktifnê didik, mungkin dê luyên agok sibuk nadêaknê. Amên nadêakku utuk kêgiatan yo baik dê pêtingnê itê manêu dio bbna kuni atêi kêrno Allah.",religion
668,"Manfaat utamo pemanasan sê ati muloi olah raga adeba milok têjijai mêak têklis. Blat nak awok biasonê amên lêm kondisi normal do o gi sêngok, amên têtibo itê manêu olah raga dê bênêk dio bakêa masalah ngen blat, luyên kuni o pemanasan kulo nam kêmnek suhu nak awok ngen têmikêt aliran dalêak dê nam mênêa saraf lêbiak mudêak matur blat. Pas gidong pamanasan ade dê têjijai coa dugo, pemanasan dê keme manêu do o makêt kekea sêlu us nge awok, pas gidong konsentrasi utuk têmimbang awok ngen makêt kekea o, têtibo ade kuyuk têak kuni ipê têkonê, kuyuk o mênyêak nak kekea dê dêpêakku, mungkin sakonê jano kekeaku, jano si sako pun kiyêu, uku têkanjêt trus kêrno têkanjêt o akhirnê uku us.",sports
1099,"Dê ndingku amên itê panjang omor utuk maso tuai o padek amên itê nam idup ak sadêi, utamonê utuk kesehatan do o gi mdukung nyên, barêak nak sadêi keme, uku ade mêding duai taun belek msadêi, sadêi keme o nak têtêngêak bukit barisan, makonê udaro nak sadêi keme o sêngok ngen tanêaknê kulo subur. Kêrno udaro gi bersih oba utuk tun dê bi agok tuai do o nam mênêa tamêak sehat, ipê igai amên nam ade kegiatan nak biding jano belek umêak bêtanêm arêak gen lapên do o bi lêbiak kuni olah raga utuk kêmluwêa eteng. Jijai mnurutku utuk maso tuai padekba idup nak sadêi nêbaning idup nak kota.",slice of life
52,"Nak pnan keme ade do kabupaten dê nak di dau tun têmanêm palo, mungkin kêrno nak di daerah sengok mako têmanêm palo cocok nyên, buak palo o ruponê dê nêmok tun utuk pêgen rêpêak isai buak nê, amên kalêaknê nêa tun utuk manisan, kêkucêp yo ba coa niên masuk nak bibiaku, padahal dau nyên tun galok muk die, dau dêmadêak kulo nak utuk ubêt,  sapêi nak pnanku ade dê jêmuao utuk rubo amên tun lalau moi pnan keme. Uku pêrnêak cubo muk nêding ku asai muk mingok anginnê muloi kuni o ba kêmuk dê dio ba antaro nê dê coa ku galok.",food & beverages
74,"Uyo zaman bi bêkêmbang dau alat ngêsok dê makêi listrik, supayo lêbiak mudêak utuk ngêsok. Misalnê ade do alat bae dê nam kêmsok kêkêdau gen pa o lok kênsok, uyo dau alat ngêsok bêlau utuk kêmsok mêi lêbiak mudêak awêi rice cooker nak lêm baso jangnê kêmsok mêi. Kêmsok mêi makêi rice cooker yo adeba alat jano mesin dê gênuno utuk kêmsok bêlas jijai mêi makêi listrik. Luyên kuni o rice cooker kulo coa si Cuma utuk kêmsok mêi bae, tapi nam kulo utuk mbus biyoa, kêmsok mie, mbus tênoa  jano ubai kêmnor, nam kulo nakêi mgureng. Makonê dau mêmêi têmuan rice cooker.",food & beverages
26,"Itê rêrato bi namên ngen rendang, kêmuk dê do yo asal nê kuni Padang, rendang yo adeba kêmuk khas kuni daerah Padang, uyo tun luwêa nêgrai bi dau dê namên ngen kêmuk yo, dau kulo dê bi galok muk. Amên bahan nê kuni daging sapai jano daging kêbêu tênamêak ngen rêrêpêak nê, utuk daging dêkilo itê perlu nyoa têlau jano pat buwêak utuk mênêa satên, pertamo rêrêpêak nunok ngen satên trus kênsok sapêi gêlgok, nasuk daging dawên lemeu ngen dawên kunik, amên bi muloi kêtêa kuwêak nê buliak têmamêak ngen silai, rêpêak dê luyên, amên asai nê bi padek, tingêa kêmsok sapêi kê ing.  Rendang yo nam bêtaên sapêi têlau bulen amên itê kêmsok bêbênêa awêi ca o dê niên. Asai kêmuk nê padêk makonê dau tun galok, Amên nak asal nê gesea tip umêak itê nam têmau kêmuk yo, ade kulo dê nam kêmsok sapêi kêdau bulên bae coa si iai walau coa si nanês.",food & beverages
673,"Dau nyên manfaat olah raga amên itê awit manêu, ngen olah raga nam mênêa asea dê baik utuk kesehatan. Coa si cuma kesehatan jasmani ternyato olah raga nam kulo jiaji mênêa baik utuk jiwo ngen otok, luyên kuni o pengaruh kulo ngen bêku angnê stres, têmulung dê ade penyakit depresi kêrno sudo olah raga nam mênêa awok jijai padek. Luyên kuni manêa padek nak awok ngen ngeding kulo sudo olah raga o itê ja ang kêno penyakit ngen kêmuwêt dayo taên awok. Manfaat olah raga kulo nam têmikêt ngen mênêa awok jijai padek kêrno vitalitas awok o dê bakêa dêmukung aktifitas tê bêbilai, olah raga kulo nam mrangsang hormon Endorfin dê dau perannê utuk mêlnyêp asai gis nak awok.",sports
4,"Lêm lêmau kesehataan dê cet nêbahas o masalah kêkêmuk, awêi daging kambing kêrno dau igê muk daging kambing do o bakêa ku ang baik magêa kesehatan, memang daging kambing asai nê baik nyên ipê igai amên nêa sate jano tongseng muk nê cigai kêkiro, amên menurut dau ahli kesehatan mbaco nak Healtline.com. Dau igê muk daging kambing akibatnê adeba: gacang kêmnek tensi dalêak, makonê jibêak muk sapêi lêbiak kuni 50 sapei 70 gram perbilai. Muk daging kambing dê sên yêp jano gênureng ngen suhu lêkat kulo ku ang baik kêrno lêbiak lai resiko bakêa kêno kanker. Sudo o resiko moi jatung, daging kambing dapêt kêmnek tensi dalêak ngen kadar kolesterol lêkat nak lêm awok. Mako kuni o itê buliak bae muk daging kambing tapi itê tingêt batasan kdau dê itê buliak muk.",food & beverages
520,"Utuk ta ai daerah Lampung, amên nak Lampung cet itê kêmêliak, masalahnê rêrato amên nak Lampung utuk acara ngikêak o blêlai kêrno utuk nak Lampung kulo biasonê lajau pakêi acara mok gêlar. Amên ade acara smamut Tamu pêmritêak kulo makêi acara ta ai yo awêi ta ai sêmêak. Jijai utuk itê dê tingêa nak Lampung coa si saro igê amên lok têmoton ta ai daerah yo. Utuk udi dê lak moi Lampung kêmliak ta ai adat Lampung dê pasêtnê tip tujuak belas Agustus nak PKOR Wayhalim nak di adê acara taunan biasonê nadê dêmingau sapêi dêpuluak bilai. Lêm acara o itê nam magêa tip anjungan kêrno nak Lampung kulo dau mêcêm sukau Lampungnê. Jijai lêluyên kulo cao jano ta ai kuni daerahnê.",culture & heritage
429,"Nak lêm Al Quran Nêbai Ishaq as adeba hamba dê têmuan lêmau, ahlak ngen prêngoi dê baik. Nêbai Ishaq adeba anok Nêbai Ibrahim as ngen Sarah, Si laher pat belas taun sudo Nêbai Ismail as. Nêbai Ishaq tainê senyum gen o nêlêi ngen Si kêrno Sarah snang nyên waktau têmi uk kabar amên Nêbai Ishaq bakêa laher, awêi itê namên amên Sarah nak lêm kondisi manoa do igai omornê bi tuai, tapi ngen kuaso Allah SWT Si nam têmuan anok dio kulo jijai berkah utuk Nêbai Ibrahim as ngen Sarah. Nêbai Ishaq as nêritêak Allah SWT utuk jijai penerus Nêbai Ibrahim as, Si awit têmotoa tiakNê lalau berdakwah. Si berdakwa nak kawasan Palestina, nak lêm berdakwah Nêbai Ishaq as tun kênal ngen pribadi dê kêmbiak ramah ngen sipêt penyayang. Contoh dê nam itê mok kuni Nêbai Ishaq as adeba Si kêmbiak sayang ngen kêlurgo jano umatNê.",religion
527,"Kêmuk khas keme Jang dê gennê lêmêa o bahannê kuni lêbung, amên nak pnan keme coa kutê buluak dê lêbungnê nam itê mok utuk mênêa lêmêa. Dê padeknê utuk lêmêa o adeba lêbung buluak kmanyên, buluak yo amên dê bi tuainê tun utuk mênêa anêm bokoa jano pane ngen dê luyênnê. Lêmêa kuni lêbung buluak yo dê paling padek nak kêkêdau lêbung dê nêmuk. Utuk kêmsok lapên khas Jang yo itê semdio lêmêa ngen rêrêpêaknê, memang dê padek nyênnê amên itê kêmsok sênatên nunok kan, amên itê kêmsok barêak yo tingêa itê sêmyap skulêm dê padek kulo, barêak pêtêa, jê ing jano kabêu. Amên bi têmau cocok ngen sêkulêmnê têtiko itê muk o sapêi coa mêding asai kênyangnê kêrno padek o.",culture & heritage
5,"Indonesia merupakan nêgrai  kepulauan. Ade kêdau dê uniknê adeba masalah kêmuk bêbilai tun-tun Indonesia, ade dê muk mêi, ade dê muk jagung ade kulo dê muk sagau. Contohnê awêi Indonesia nak bagian Timur Sagau o adeba kêmuk bêbilai tun di, coa si cuma utuk kêmuk bêbilai bae tapi sagau kulo nam nêa jijai bahan utuk industri awêi gêpung ngen minyok. Gêlpung sagau nam kulo nêa jijai biskuit, jadêak ngen ruti, amên minyok sagau nakêi utuk industri kosmetik ngen ubêt. Sagau kulo ruponê baik kulo utuk kesehatan nêbaco kuni hellosehat.com, kerno sagau dau mangandung karbohidrat, protein, lemak, vitamin ngen mineral. Kêrno dau manfaat kuni sagau o makonê layak jijai kêmuk bêbilai  pa o tun Indonesia.",food & beverages
141,"Ade dê uniknê uku gi tingêt waktau kuwatku majok wisata moi têbo bli ang nak Cu up, utuk transportasi mini itê nam makêi bis jano stom pribadi, tapi utuk nam sapêi moi das têbo itê mêstai baliak makêi motor, jijai nak di o dau tun sêmiwo motor, itê nam min dewek jano ade dê mês itê. Uku kêmliak nak yo rêrato motor tril, amên dê coa biaso makêi motor barêak yo, memang tamêak unik asainê itê bi awêi motocrosnê salêak didik ca o min nam bae itê us, ipê igai motornê dau dê motor bi tuai dio ba kêsayangnê. Nak wisata yo amên bilai gidong libur biasonê krami janonê, pas waktau uku mini coa si waktau libur jijai agok sunyai, tapi sayangnê amên agok sunyai coa dau tun dê jagêa kêkêmuk, amên nyemen itê agok uak mêsoa kêkêmuk. ",leisures
724,"Tamêak an uyo jêjano bi tamêak praktis kêrno zaman uyo bi nak zaman moderen, utuk itê dê nam gmuno tehnologi uyo tingêa miliak lok dê ade asea jano lok dê têmamêak duso kutê o ade. Awêi hand phone dio adeba asea kuni kemajuan zaman uyo, amên kêmliak titik uyo coa si dê coa nam makêi hand phonê muloi kuni cupik omor dêtaun sapêi anok SD kutê nam makêi gennê hand phone. Mnurutku dio itê dê jijai tun tuai harus nam bijak mok keputusan ngen anok-anok tê, mêak sapêi sudo yo jijai mnyêsal kêrno kutê klok anok itê têmotoa, anok buliak bae mêgong hand phone tapi itê têp nam mawas anok tê. Coa didik anok-anok uyo dê ade akibatnê gêgara dau igê main hand phone, muloi kuni masalah nak matai sapêi otok kulo nam dau dapêt pengaruhnê, makonê utuk itê dê gi ade anok titik lok têatêi nak lêm anok tê gêmuno hand phone yo.",technology
135,"Cet itê têmi uk istilah motel, mungkin dau kuni itê ati namên beda hotel ngen motel. Motel adeba jenis penginapan dê biasonê cuma utuk dêmalêm duai. Motel asalnê kuni Baso Inggris Motorist  Hotel adeba jenis hotel dê kên lola utuk mlayan tamu transit. Nak lêm konsep motel menurut Wikipedia, tamu dêtêmalêm adeba tun dê nak lêm perjalanan dê perlu pnan istirahat sementaro, sêbênêanê antaro hotel ngen motel coa uak beda kerno sêsamo pnan têmalêm. Tapi khususnê hotel bi jelas fasilitasnê cukup, biasonê muloi kuni kêkêmuk sapêi fasilitas parkir cukup libêa. Sedangkan motel biasonê dau nak penger dalên ngen fasilitasnê sederhano.",leisures
196,"Ruponê utuk manêu hobi ngewea nak kulam o itê harus namên mêmêcêm cao mênêa upannê, awêi kan mas itê nam mênêa upan ngen unok dê pasnê. Luyên kuni konsentrat ade mêmêcêm unok igai, awêi tênoa bebet, susu bubuk, essen, kornet ngen ade kulo dê makêi lêluyên igai coa tê namên gên pao. Dêbat yo uku cêmubo upan dê sedernaho cuma cênapua tênoa ngen susu bubuk tênamêak essen didik. Memang ku ang si galok igê muk tapi ade uliak ba, amên utuk ngewea biaso bae jijai ba nadeak kuwatku, amên utuk lomba upan barêak yo jibêak makêi, amên lok itê têmukua igai utuk capua upannê.",leisures
122,"Kunyau gi alêak populer nêbaning ngen Bangka Belitung, Lampung dau potensi dê lêbiak baês. Gesea kutê pnan wisata ade nak yo kuni wisata alam têbo, laut ngen biyoa jun dê sapêi wisata yo têmuan pnan spot foto dê bêbaês. Lampung memang dau tun namên ngen wisata laut nê dê bêbaês awêi patoi Dewi Mandapa. Coa si Cuma bênêi putiak ngen umoknê bae tapi ade kulo spot amên lok foto ngen dermaga kiyêu ngen pêponok têtitik, ngen pnan brayun ngen dê luyênnê utuk foto ngen kêluargo jano kêkuwat, sapêi uyo pnan wisata yo jijainê kêmbiak rami amên gidong liburan utuk anok u ai.",leisures
22,"Ade juadêak gen nê putu ayu, juadêak yo asal nê kuni Jawai Têngêak, juadêak yo bahan nê kuni gêlpung gêndum cênapua ngen satên, mako asai nê agok gmuk tênamêak ngen dawên pandên kunyau um, ca o mênêa nê bi lok si srai ngen mênêa bolu, cuma amên mênêa bolu coa makêi pandên, amên dê dio do o ba jijai ciri juadêak yo kerno mon pandên o. Dê têmamêak baês nê igai juadêak yo nak das nê nêpek nyoa narut, jijai kten juadêak nê  ijo nak das nê ade putiak.Kêmliak juadêak yo ba dê mênêa sliro itê lok cmubo muk, biasonê amên bi muk do lok duai, jijai coa tingêt bdan, kerno memang asainê padek.",food & beverages
68,"Uyo bi dau tun tmayang acara ngêsok nak tipi lokal jano luwêa nêgrai. Bêl o profesi koki isosi kêrjo dê dau tun lok amên uyo tun dau dê lok nak jurusan yo. Minat dê dau tun lok yo makonê uyo bi nangêp profesi dê padek utuk maso moi muko, mnurut Nabil Jaghdour koki khusus kmuk tun francis pas tênmau nak acara Goodfrance 2017, Jakarta Pusat, Kamis (2/3)amên minat tun lok jijai koki profesional yo kêrno daunê acara kuliner dê tnayang tivi sapêi mênêa tun dau o minat jijai koki. Jijai koki uyo coa si srai ngen dêpuluak taun dê sudo, koki dê bêl o Cuma kêrjo nak dopoa bae, kêmsok utuk hidangan dê lok sênyap nak mija planggan coa ade dapêt nilai baik coa nê dê kênsok têbo o, tapi uyo kutê hal masalah koki bi bubêak dau dê bi awêi artis, kêrno profesi koki uyo dau tun dê bangga kerno koki jêmijai alasan tun lok moi umêak makan.",food & beverages
20,"Dê taun dê sudo ade kuwat ku gen nê Amri mdasêi madêak lok bêlajêa mênêa lapên kalio, si têmnai jano pa o rêpêak nê. Si rencano lok jêmuoa mêi keliling. Bilai pertamo uku mêluak si têmukua bahan-bahan rêrêpêak nê, mên nê si mdasêi igai min bahan-bahan dê bi tênukua nê, rupo nê si lok mênêa kalio jê ing, utuk bahan kalio jê ing itê perlu jê ing nê kêkiro 750g, dêlambêa dawên kunik, dêpuluak lambêa dawên lemeu, su êi têlau pun, asêm kandis didik, 1,5 liter satên, duai sidau silai. Utuk rêpêak alus nê  cabe milêak 200g, depuluak soa bawang putiak, 200g bawang milêak, 4cm lajo, 3cm pêdês. Keme bêduai muloi mênêa, jê ing nê nebus sapêi luyek kêkiro dêjam amên bi mêsok  têntus nak dlapang, uku muloi misut rêpêak nê, bi sudo kutê tingêa kêmsok, sêndio blangai nasuk rêpak alus, dawên kunik, su êi, dawên lemeu ngen jê ing, nasuk satên kulo, kensok sapêi gêrgok opoi agok lai coa jêjano, bi gêrgok tênitik opoi nasuk igai asêm kandis, nulek sapi agok kêtêa kuwêak nê do o tando bi mêsok.",food & beverages
188,"Kwalitas film nak Indonesia utuk uyo bi baik ba itê nam kêmliak film-film Indonesia uyo bi nam besaing ngen film-film kuni luwêa nêgrai. Kuni sisi ceritonê ngen pemainnê bi bêbaês awêi film horor Indonesia, amên bêl o film horor Indonesia o kêsannê coa brapo mênêa sabên ngen ceritonê kulo mênêa mudêak jêmau, tapi uyo film horor Indonesia bi cukup ade kwalitas awêi film KKN Di Desa Penari. Film yo nêmok kuni cerito horor dê bi dau tun namên waktau taun 2019. Mnurut dê têmulis film yo cerito yo nêmok kuni kisah nyato kelompok mahasiswa dê gidong Program Kuliah Kerja Nyata dak sadêi Penari. KKN o coa awêi mêstainê kêrno dau pengalaman horor dê nding têbo o, sapêi program KKN yo dau kendalanê.",leisures
14,"Mie instan dê paling cet tun Indonesia muk, walau mie instan kêkêmuk ku ang baik amên cet igê utuk kesehatan, tapi têp bae gi dau dê galok muk. Mie instan memang baik kêmuk nê ngen mudak cao kêmsoknê.  Dau tun galok maik nak dasêi utuk persediaan. Sêbênêa nê mie instan buliak bae nêmuk kerno uyo bi dau mie instan bi tênamêak mêmêcêm nutrisi dê baik utuk awok tê, tapi muk bi bêlbiak igê nam gêmangau kesehatan, menurut ahli, mie instan têp bae ade zat agok bahayo awêi proplene glycol dê nam musak jano gêmangau fungsi atêi ngen ginjal. Jijai lêbiak baik nê muk mie instan agok nêbatas ngen têmamêak kêmuk dê sehat luyên awêi tênoa ngen sayuran. ",food & beverages
635,"Mêlwên o kulo adeba olah raga dê uku snang kuni titik, utuk olah raga yo sêbênêanê amên itê dê tingêa nak sadêi-sadêi dê paok ngen biyoa lai jano danêu mudêak itê lok manêunê. Awêi sadêi keme do o paok ngen biyoa lai danêu kulo ade nak di, makonê amên nak sadêi keme muloi kuni titik bi nam mêlwên kêrno bêbilai paok ngen biyoa. Utuk itê dê nak kota uyo kulo bi dau tun made kulam renang, tapi utuk nak kulam renang yo itê mêstai ngasên jijai utuk bêlajêa olah raga yo agok terbatas. Mêlwên yo luyên kuni olah raga itê harusnê mêstai nam, kêrno itê coa bakêa namên têngen kêpacok tê yo itê bakêa makêi, amên nam usahoba mêak coa nam mêlwên.",sports
508,"Ade alat musik tradisional kuni Lampung kulo gennê Gamolan, utuk gamolan yo tip acara-acara lai nak Lampung bi pasêt makêi gamolan yo. Utuk bêtuk alat yo lok srai ngen alat musik tradisional kuni Jawai dê têgen gamelan. Gamolan yo kulo ade kêkêdau mêcêm kutênê o lêluyên suaronê, cao mainnê kulo srai ngen main gamelan cuma beda nak iramanê bae. Alat musik tradisional gamolan yo bi ade kuni zaman mêna o, utuk bahannê o kuni buluak nêa mipis sêsuoi ngen irama dê klok tê, jijai amên bêtuknê lempengan kuni buluak kuni pênok sapêi panyang jijai lêluyên saêinê, tingêa itê matur iramanê. Uyo bi dan umêak sêkulah dê têmuan alat gamolan yo gunonê partamo utuk kêmnal ngen murid-murid supayo namên gen alat yo, kêduai nak lêm kêgiatan luwêa bêlajêi ade kulo guau dê majêa cao mainnê.",culture & heritage
64,"Ade do utungnê itê makêi jaso catering adeba itê coa perlu repot lok kêluwêa mêsoa kêkêmuk, tun catering nam mês moi ipê bae kêkêmuk dê itê mêsên di igê lok asal si gi nam jêmakau nak daerah o. Luyên kuni o itê makêi jaso catering ca o cao langsung nam mimêt caci kêluwêa kêrno coa perlu têmukua bahan kêmuk, coa perlu gêsok ipê igai mukmêi nak umêak makan. Utung dê luyênnê bi jênamin bersih kêrno jaso catering têmuan standar kebersihan dê baik, kebersihan kêmuk o jijai dê utamo kutê tun dê manêu jaso catering yo. Bisnis catering dê pastinê slalu jêmago masalah kebersihan kêmuk, baik kuni bahan kêkêmuk sapêi ca o sêmdionê. Do igai utungnê makêi jaso catering nam mênuak gizi seimbang. Biasonê jaso catering têmawêa mênu dê sehat supayo cigai itê ragau utuk kecukupan gizi dê bêguno utuk awok.",food & beverages
714,"Dê paok bae dê itê mudêak kêmliak dê makêi robot kêrjonê adeba pnan mpuk stom. Uyo bi dau tun mukok pnan mpuk stom dê makêi robot yo, memang gacang utuk kêrjonê do igai amên itê lok gacang kulo coa perlu itê tu un kuni stom cukup bae itê mpek posisi stom o nak pnan ngêpuk, coa an sudo o stom bi bersih. Memang ba gacang kêrjonê tapi têp bae ade dê ku ang, amên nak luwêa stop ngen bêak do o bersih tapi utuk nak lêm do o gi têp makêi tênago tun, umên mitung utuk waktau nêbaning ngen tun kutê kêmrêjo nam sêlisiak waktau kêkiro têngêak jam ba, amên itê ngêpuk biaso dê coa makêi robot waktaunê kêkiro dêjam têngêak baru sudo tapi amên makêi robot yo amên luwêa bae paling kêkiro têngêak jam amên stok ngen mêrsih lêm dê tun kêmrêjonê kutênê abiak dêjam sudo.",technology
689,"Kutê laptop utuk gunonê bi lok srai bae, tapi dê mbisonê o nak fitur ngen ramnê, utuk itê dê biaso tip bilai kêrjo makêi laptop dê niênnê itê bi pasêt mêsoa laptop dê dau fitur ngen ramnê dê lai. Awêi uku dewek laptop uku gêmuno luyên kuni utuk mitung jano mênêa RAB, uku kulo makêi utuk mênêa gambar kêrjo utuk proyek dê uku lok kêmrêjo, bi pasêtba uku miliak laptop dê sêsuoi ngen kemampuan kêrjo dê uku manêu, memang ba masalah go nêbaning ngen dê luyên o agok la ang tapi kêrno kebutuhan yo nano makonê têpakso uku miliak dê pas ngen utuk kêrjoku.",technology
81,"Ade dê cubo muk buak lemeu dê nêmuk kalêaknê bae coa, nak sadêiku tukku ade têmanêm lemeu yo betuknê lai panyang kalêaknê kêboa, uku kulo pêi kêmliak lemeu model yo, amên nadêak tukku isainê pi iak amên kalêaknê agok mêmis. Uku cubo mêsoa nak punnê ipê dê bi tuai, pas uku dapêt uku cubo mukok trus uku kêmcêp memang padêk niên asainê min lemeu asainê agok mis, ade tun madêak dê padek igai amên nêa manisan, jijai kalêak lemeu o dê bi sudo nukok sênisit agok mêmipis sudo o itê mbus biyoa ngen gulo bi agok kê ing kalêak lemeu dê sênisit nano nêpek kênsok sapêi si agok kêtêa, sudo o nakêt amên nam nêlak nak bilai sapêi kê ing supayo coa mêlkêt. Dio nam itê maik an gen isai glok.",food & beverages
1098,"Nak sadêi o tun têtuai dê nekernê cuma kêrjo awêi ipê nam brasea, utuk anok-anoknê dê memang lok sêkulah nyên do o si mpek nak kota ngut sapêi têmat, ipê anoknê dê coa sêkulah do o si majêa cao tani ngen mêlêi lahan utuk anoknê nam gmarap. Coa si dau cêcito tun sadêi amên uku pêrnêak têmanye, asea taninê baês ngen anok dê sêkulah nam têmat trus mudêak masuk kêrjo. Tapi utuk informasi jêjano do o agok cênok dapêt amên itê tingêa nak sadêi, makonê tun-tun sadêi têtiko itê bi an dapêt informasi nam bae tun sadêi ati namên. Mnurutku utuk gacang tun sadêi nam maju ngen mudêak dapêt informasi do o têgatung ngen aparat dê tugas nak di. ",slice of life
678,"Memang bi dau mêcêm game utuk itê nam main, ade kulo uyo permainan dê ade lombanê. Amên permainan o itê bêbênêa nam coa ade salêaknê itê milêm kulo amên ade kompetisi game jano permainan o. Dau tun tuai coa namên amên ade barêak yo, têtiko si mêngiak amên anoknê dau main game, harunê kulo itê tun tuai dê têmuan anok dê galok main game itê kêmuwat si waktau main, amên memang mainnê o dê niliak ade game dê têmaêak pengalaman jano pengetahuannê itê dê jijai tun tuai amên nam itê mêlêi smangat, jibêak itê têmgêak, cuma itê kulo harus mingêt waktau-waktaunê, misalnê waktau sêmyang amên itê dê Islam, waktau bêlajêa, waktau mukmêi ngen waktau tidua.",technology
1105,"Rêrato tun uyo bi têmuan kendaraan dewek, jijai utuk lêlalau moi ipê bae do o si tongêa lalau, lok si kêlmên jano kêbilai. Amên uku biasonê amên lalau moi do pnan, uku kêmliak kilêak itê lok moi ipê, amên tujau tê o uak ipê igai nak dalên agok sunyai itê sêmanêi bae pasêtba ragau, ipê igai tujau tê o coa nam masuk kendaraan. Amên uku barêak yo bi pasêtba uku makêu kendaraan umum, uku coa lok mok resiko masalahnê amên itê mpek kendaraan uak kuni tujau tê pasêt itê jijai pekeran, coa itê têmingêa, kendaraan tê coa nam masuk jano coa ade dalên moi tujau tê. Makonê lêm kondisi barêak yo uku têp miliak makêi kendaraan umum.",slice of life
1077,"Ade do kuwatku dê cigai uku magêa kêrno uyo si bi sukses, do o kuwat sêsamo mukok usaho kuni bêak, tapi waktau o uku dutê dê dau tun namên, jijai utuk kêrjo o têtiko sapêi cigai têgong trus uku magiak ngen kuwatku o amên si gidong coa ade kêrjo. Bi kêkêdau taun panêu si mdasêi madêak lok mukok kator ngen jêmuwoa material utuknê, mênnê uku têmau si nak lokasi bakêa kator o, jijai uku madêak pas pnannê sudo yo jano dê uku nam têmulung pasêt uku têmulung. Jijai waktau si bêbêlau bukok utuk materialnê do o dau uku dê têmulung jêmuwoa, utuk taun pertamo si muloi kten maju trus masuk taun kêduai tapi uku têp têmulung kêmluwêa materialnê utuk nam têmamêak penjualan. Pas masuk taun kêtêlau si bi maju nyên saapêi pnan usaho dê bêl o si smiwo uyo bi tênukuanê, nak yo si bi muloi kten ngê uak kuniku tapi utkku dio coa jijai masalah dê pêtingnê si nam tamêak maju.",slice of life
1061,"Sêmyap dana darurat o perlu utuk tê kutê, lok si itê gi idup mênyu ang jano bi ade keluargo. Uku kuni bêl o uku têp sêmyap gennê dana darurat, ipê igai uku kêrjonê swasta itê coa namên têngen itê perlu têtibo dana o, do kulo itê idup yo coa si sehat trus, têpuak itê sakit amên coa ade dana itê bakêa bingung lok awêi ipê. Utuk tê dê bi keluargo dana darurat yo mêstai ade ipê igai itê bi ade anok, amên itê coa cêm êi tip bulên itê coa gi bakêa maik caci, guno utuk adenê dana darurat yo mêak têtibo itê perlu caci do o itê nam makêi dê niênnê itê coa pusing igai. Amên nam utuk dana barêak yo misalnê sudo itê makêi itê mêstai nam sêmyap igai mêak sapêi kosong, uku kuni gi mênyu ang bêl o dê barêak yo uku têp meker têpuak perlu dana uku bi siap, utuk dana yo coa uku makêi amên coa dêsok igê, amên ginam uku coa gêmangau d o coa niên uku makêi.",slice of life
160,"Sadêi keme kulo dau tun usaho têmanêm lemeu dê padek. Jijai waktau keme belek liburan rayo ngen keluargo keme sêmpêt lalau mto moi kêbun lemeu o, nak di uku kêmliak lemeu memang cocok nak daerah keme, cuma ade sayangnê nadêak tun utuk jêmuoa gi agok saro utuk partai lai, uku cubo têmnai ngen dê têmuan kebun jano tip bilai nam mopoa buaknê, nadêaknê au kêrno lemeu yo coa pakêi musim jijai bêbuak trus asal nrawat. Gen lemeu yo ca o tun madêaknê lemeu gerga, betuknê lai asainê mis agok pi iak kalêaknê agok kêboa. Dio lemeu ruponê do jenis ngen lemeu sunkis, dio uyo jijai komoditi andalan buak kuni Kabupaten Lebong Propinsi Bengkulu. Tepatnê nak sadêi Bermani Ulu Kabupaten Lebong kuni sadêi keme kêkiro lêmo belas menit moi perkebunan yo, utuk masuk itê coa perlu têmukua tiket asai itê coa mêngusak tun misin itê masuk, itê kulo nam mopoa dewek buaknê utuk nêmin belek be nak dalên kêluwêa itê têmimang sudo o itê masên sêsuoi gonê.",leisures
1084,"Utuk itê dê gidong jano pêi lok mênêa umêak, mêstainê itê harus sêsiap mênêa bangunan dê bakêa aman amên têtibo ade bêncano, muloi kuni kontruksinê do o itê harus meker, i o kulo ngen bahan dê bakêa itê makêi. Dau kênliakku bangunan o si mênêa asal bae ngen coa meker resikonê amên bangunan o ubuak. Ade dê samo skilai coa makêi cor gênêp bae ngen makêi butau bata ngen semen, amên barêak yo bangunannê mêak gi ade gêpo kêno angin dê agok dê ês bae nam bae bangunan o ubuak. Dau nyên uku têmau bangunan dê calai, têtiko uku spêt mbayang amên gidong padek tidua trus ade gêpo asanê utuk nam sêmlamat awok bae saro.",slice of life
663,"Kêmnek têbing dau tun namên o adeba olah raga têmasuk ekstrim. Coa tun madêaknê Rock Climbing kuni kêkêdau olah raga alam bebas, kêmnêk têbing o adeba bagian kuni dêmaki têbo, dê ipê coa nam mlitas panêu kekea, itê harus makêi tehknik utuk nam mlitasnê. Olah raga kêmnek têbing yo adeba aktivitas tun kêmnek, tu un jano mlitas bêbutau jano têbing  butau dio perlu kekuatan, nam manêu ngen sabar, ngen nam têmimbang awok. Kêmnek têbing uyo jijai olah raga dê dau tun snang nêbaco nak Journal Multilateral masalah pengaruh blat tangên nak lêm têmikêt speed track ( 2015 ) olah Erlina, kêmnek têbing yo dau pengaruh ngen kêrjo blat i o kulo utuk kêpitar awok sapêi olah raga kêmnek têbing yo dau fungsi awêi têmamêak pecayo ngen awok, mênêa keputusan ngen cao têpat ngen gacang, jêmago kesehatan awok misalnê kêmu ang kolesterol.",sports
1059,"Dau itê kêmliak tun umêak tanggo o ade dê coa si sapêi dêtaun saok, ade dê pêi têmuan anok do nam saok. Do o sêbênêanê kêrno kêduainê sêsamo coa lok ngalêak, amên sêmanêi gidong mêngiak mêstainê dê sêlawêi mêak mpas kecek kilêak, nêmot bae ngut si sudo mêngiak mêak sapêi ngokoa bae, amên si ngokoa mêak mot lalau oba kilêak, amên cuma kecek bae amên nam têni uk bae kilêak mêak sapêi sêmimêt. Uku sêmanêi ade tikonê pas blek mdasêi kêmliak ade dê coa pasnê bi pasêtba uku têma ok, amên uku têma ok coa nam têmimo do o pasêt jijai sutok. Uku kulo amên ade salêak nêngiak kulo uku coa bakêa sêmimêt, amên nam uku lajau minoi maaf mêak sapêi bêa igê sutoknê.",slice of life
723,"Coa si salêak ngen tehknologi uyo cuma itê harus nam mok kak sêgai dê baiknê utuk makêi tehknologi o. Dau tun salêak cao gmuno alat dê bi maju uyo, dau tun makêi utuk mêngike, adê kulo dê makêi utuk nam mok informasi dê kidek kuni tun luyên ngen do o si dapêt utung kuni di. Utuk itê dê nam gmuno cao baik dio kulo dê mênêa mudêak utuk tê, awêi itê mênêa usaho cao online, ade kulo dê cuma mênêa utuk kêmnal jano dê si jêmagêa ngen ade igai dê luyênnê. Mnurutku ngen adenê tehknologi uyo mêak sapêi itê tingêa ngen tun-tun luyên utuk nam gmuno utuk moi baik, baik utuk tê i o kulo ngen tun luyên.",technology
440,"Waktau uku ngen kuwatku moi luwêa kota pas kulo bilai o bilai Jum’at, jijai keme dapêt sêmyang Jum’at pas nak sadêi dê nak di ruponê dau tun Jawai. Uku ngen kuwatku coa ade dê tun Jawai, uku tun Jang kuwatku tun Lampung. Waktau Khotbah uku ngen si dau coa ngertai kêrno nak di ruponê khotbah o pakêi baso Jawai, amên kuwatku nadêaknê coa nyên ngêrtai gok didik, tapi uku kêrno bêl o an kulo nak Jawai jijai dau dê uku ngêrtai kadêak dê khotbah o makêi baso Jawai dê alus kulo uku namên. Intinê isai khotbah o majok kutê utuk nam mêak têmingêa sêmyang kêrno sêmyang o ba dê dutê tênanye nak akhirat sudo yo amên itê bi mêningêa.",religion
51,"Ade tiko uku prai uku cubo mênêa gennê kacang kribo ade kulo dê madêak kacang tênoa, bahannê kacang tanêak, gêlpung poi pulut ngen gulo, dê nêa ku yo coa si lok srai ngen awêi dê tênukua o mungkin ade dê ku ang coa tau ba, dê pêting asai nê padêk, kêkucêp dê dio uku paling galok muk, biasonê amên lalau uak amên min sêtom uku bi pasêt têmukua, biasonê nak mini market ade jêmuoa. Uku amên muk dio dê niênnê galok coa tingêt bêdan, luyên ngen kacang dê gureng o dê gi ade kalêak agok têmamêak kerjo lok mukok kalêak nê kilêak, amên dê dio tingêa muk.",food & beverages
431,"Amên tip bilai itê têmotoa cao peker tê dau itê dapêt kuni bêlajêa agamo dê nêlajêa  tê, itê coa gi bakêa meker dênio yo bae, awêi dê ndingku jak uku coa sêbêrapo meker dênio, uyo uku bêbilai ngen coa si awêi bêl o igai pekeranku, dê niênnê uku dau bêsyukur ngen awok kulo tamêak sehat, luyên amên itê bogoa meker dênio bae têtiko itê kulo cao tingêt bêsyukur magêa Allah SWT makonê idup tê asai coa ade ketenangan, coa pêrnêak mêding asai gênêp dê awtnê mêding kua ang, trus klang dêcang coa padêk asai awok. Jijai itê jibêak bogoa meker mên awêi ipê, mingau muko awêi ipê cukup bae itê usaho ngen tênamêak dau duo ngen mêak coa tingêt bêsyukur.",religion
834,"Bisnis dé nam ade aseané nam nak ipé bae. Coa perlu kator lai, tapi ruang tamu nak daséi kulo bi génép, pas lok muloi bisnis nak daséi. Kuni ide jagéa kuni daséi yo nam bae dapét utung lai ngen coa perlu kémliwéa modal lai, dé pétingné ité nam manéu ngen nam promosi supayo bisnis dé ité manéu yo nam lacéa ngen ade asaené. Ade kékédau ide utuk jagéa kuni daséi misalné jagéa kékucép, mukok warung kupi ngen gureng, jémuwoa sembako ngen dau igai ide dé nam ité manéu nak daséi, dé pasétné utuk muloi usaho nak uméak do o méak sabén coa panéu, kérno genné tip usaho bi pasétba ade duai aseané sukses jano gagal. Walau usaho pei muloi ité méak sabén do o coa panéu, kérno usaho o ité coa gi namén amén ité coa muloi, makoné ité harus siap mental supayo kuténé nam ménéa usaho o sukses.",business
825,"Tun dé dau brasea nak lém usaho o biasoné tun o muloi utuk usaho bi agok an, nak lém si manéu usahoné o do o bi dau pénémauné, muloi kuni tun dé kérjo ngen si coa jujur sapéi tun dé saro masén jano dé si jémuwoané lok si jaso jano barang srai bae. Utuk ité dé ade anok mungkin ade dé gi sékulah jano dé gi kuliah, amén nam ité muloi cubo majéa utuk sudo yo nam ménéa utuk tun kérjo coa si utuk mésoa kérjo, kuni titik khususné ité dé swasta ité nam majéa cao ménéa usaho utuk maso moi mukoné. Walau usaho té péi titik mungkin ité péi perlu tun do jano duai utuk nam témulung usaho té, tapi ité tép jijai bos ngen ité nam matur awéi ipé usaho té nam panéu ngen trus ngélai tamék an, ngen trus bélajéa kuni bilai moi bilai utuk nam ménéa maju usaho té.",business
164,"Ade tikonê jêmau ngen kêrjo bêbilai, utuk mêlnyêp jêmau o keme cet mênêa kegiatan ngen kêkuwat, luyên kuni lalai wisata moi pnan rekreasi, tetiko keme kulo cuma tmoton film nak umêak. Film dê keme tmoton nam dau variasi sêsuoi ngen galok bae, biasonê keme miliak film dê lêlucu, dê nam mênêa keme tawai sêsamo jijai asai payêak agok bêku ang didik. Tawai nam kêmu ang kadar hormon stres awêi dê tênulis halo.com, manfaat noton film dê lêlucu o nam kêmu ang tekanan dalêak lêkat. Do igai amên nadêak tun amên cet tmaton film-film lucu coa mudêak tuai jano awet uai.",leisures
106,"Nak sadêi keme ade do danêu gennê danêu Tes, danêu yo fungsi utamonê utuk pembangkit listrik PLTA, tapi danêunê kulo utuk pnan wisata rami amên bilai libur ngen bilai rayo. Amên lok miyo itê moi kota Cu up kilêak sudo o itê kilok moi arah Lebong, tepatnê nak sadêi Tes kecamatan Lebong Selatan Kabupaten Lebong. Amên kuni Propinsi Bengkulu itê lok moi lokasi yo muk waktau kêkiro pat spêi lêmo jam, danêunê coa si brapo libêa tapi panjangnê sapêi tujuak kilo meter, nak di kulo dau tun smiwo biduk amên itê lok keliling danêu, biasonê tip bilai ade, amên bilai mingau jano bilai libur bi pasti rami.",leisures
516,"Amên kuni Kulau ade kulo ta ai gennê ta ai Tabot, ta ai yo masuk kulo lêm ta ai tradisional Kulau, adenê ta ai yo inspirasinê kuni cerito kepahlawanan nge hebatnê Husein Bin Ali Abi Thalib kêpau kuni Nêbai Muhammad SAW. Lêm ta ai tabot yo cemrito Husein Bin Ali Abi Thalib waktau perang nak Padang Karbala Irak mêlawên Ubaidillah Bin Zaid. Cerito yo ade nak lêm sejarah asal ta ai tabot dê ade nak Propinsi Bengkulu. Jijai ta ai tabot yo nade nak Kulau tip taun do o waktau tip tangêa satu sapêi dêpuluak Muharram jano bulên pertamo nak lêm almanak Islam jano Hijriah têpat ngen mêningêanê Husein Bin Ali Abi Thalib.",culture & heritage
63,"Dau mêmêcêm usaho kêkêmuk misalnê usaho cetring. Catering adeba istilah usaho umum dê mlayan pêsên kêkêmuk dê gacang mêsên, dau kêkêmuk ngen menem dê galok tun mêsên utuk instansi jano pesta. Usaho catering uyo bi dau nak ipê-ipê kêrno kêkêmuk kususnê utuk pesta biasonê lok kêten baês, maksud kuni catering adeba utuk dapêt utung kuni jasa layanan ngen tujuannê mênêa tun dê mêsên puês ngen kebutuhan dê gacang sêmdio. Ade kêkêdau mêcêm catering acara dê tun makêi, catering prasmanan, catering mêi kutak, catering kator jno umêak, utuk acara nikêak ngen ade kulo catering acara pribadi. Utk usaho catering yo memang padek masalahnê utuk uyo dau tun dê perlu.",food & beverages
643,"Pemain bal khususnê pemain Timnas Indonesia do o rêrato favoritku, utuk main nak Indonesia do o ade utuk tê kesempatan nam têmoton langsung moi pnan nak ipê têbo o main. Tapi amên main nak Indonesia dê ku ang baiknê o cao penyelenggaraannê o ku ang aman, kêrno gesea tip tanding ade bae masalah kuni dê tmotonnê. Barêak dê têjijai gi bêbêlau yo dê Nak Malang api itê coa sedih kêmliak kêjadian barêak o. Amên nadêakku utuk nam manêu tanding o kênliak kilêak api lawên api, dio bi namên barêak Arema lok mlawên Persebaya suporternê awêi ipê itê kutê bi namên, gentai si made nak pnan Arema i o kulo amên si made nak Surabaya bi pasêtba jijai masalah ngen suporternê, harusnê si made nak pnan luyên dê uak kuni kota têbo o.",sports
186,"Utuk uyo têmoton film bi lêbiak mudêak nêbaning bêl o. Bêl o bioskop gi dau nak ipê-ipê, tapi amên uyo bi cigai si. Ku angnê bioskop yo kêrno uyo peminatnê dê bi cigai kêrno bi lêbiak mudên noton nak internet ngen gêmuno aplikasi. Têmoton film lêbiak mudêak ngen nam têngen bae jano nak ipê bae, tapi harus têmotonnê nak situs dê resmi. Ade dau itê nam miliak situs têmoton film online dê resmi dê mudêak kul itê akses, amin itê têmoton film nak situs coa resmi dio bi mêlangêa hok cipto ngen nam kulo ade resiko munang Malware, makonê nakêi ba situs dê resmi nam kulo têmoton film nak layanan streaming dê dau uyo.",leisures
823,"Amén mnurutku utuk ité nam manéu usaho o méakba ité gacang meker utungné, lok muloi utuk manéu usaho o dé pertamo ité harus namén usaho dé bakéa ité manéu o awéi ipé pasarné, sudo o ité kulo bi meker api pao dé nam ité ajok kérjo ngen ité utuk manéu usaho té. Amén utuk usaho awéi dé uku manéu, usaho jaso ngen usaho dagang, amén do o bi ade ngen ité tingéa ité mésoa pnan utuk usahoné, trus utuk barang dé ité makéi jano dé nam made utuk té, kérno utuk barang yo inti kuni usaho dé ité lok manéu, méak gacang mudéak ngen dé madéak bakéa sémyap jano bae ité lok, tapi ité méstai mcek kulo utuk moi mukoné awéi ipé, méak sapéi sudo yo ité bi panéu, utuk barang do o coa nam lacéa masuk moi pnan té.",business
835,"Ade do ide jagéa igai dé nam ité manéu nak uméak adeba mukok warung sémbako, usaho dé dio cukup padek kérno tip tun do o bi pasét blanjo utuk kebutuhan bébilai. Pas mukok usaho warung sembako ité harus nam sémdio jano pao barang dé dau tun makéi, muloi kuni kékémuk awéi ténoa sapéi utuk alat kebersihan misalné sabun ménai ngen sabun népap. Barang-barang yo bi pasétba tip uméak perlu, coa si cuma sembako bae dé ité sémdio nak warung tapi dau kulo barang luyén dé biaso tun mésoa misalné mie instan, gélpung, belas, minyok, kékémuk, biyoa kemasaan, rérépéak instan ngen dé luyénné.",business
705,"Amên uku biasonê lêlalau bi pasêtba min hand phone dê kameranê nam mênêa asea foto jano video dê baês, kêrno utukku dê biaso lalau moi luwêa kota têtiko perlu nyên ipê igai amên mnyakut ngen kêrjo. Utuk nam asea foto dê baês itê miliak dê kameranê dê têmuan resolusi dê lêkat biaso dê uku makêi o antaro tujuak belas sapêi dêlapên belas MP. Amên dê ukuran resolusi yo cigai tê ragau utuk kwalitas gambarnê, ipê igai amên asea video do o lêbiak bersih, utukku dê biaso kêrjo proyek utuk gambarnê harus jelas ngen bersih, ipê igai amên itê cêmitak gambar o bêbênêa baês ngen tê ang, mnurutku utuk kamera yo kesoa ba dê têmuan resolusi dê lêkat kunyau itê nam puês.",technology
89,"Wortel adeba sayuran utuk têmikêt imun. Mungkin itê bi namên nyên amên  wortel o dau manfaatnê, olahan wortel utuk kesehatan nam nêmuk mêsok awêi bahan sup, ade kulo nêmuk matêak awêi mênêa jus wortel, jus wortel murni coa si tênamêak gulo nam têmamêak serat utuk pencernaan, amên nam mênêa jus wortel mêak makêi gulo kêrno nak lêm wortel o bi ade gulo alami. Wortel mengandung Betacarotine dê kênlok awok utuk mênêa vitamin A supayo matai têp sehat. Menurut ahli gizi nak lêm wortel ade kandungan kalium karotenoid ngen vitamin A, C, ngen K. Nak lêm NDTU FOOD, ku ang vitamin A bakêa gêmacang têmu ai matai sapêi jijai rabun monok, makonê utuk jêmago matai kunyau sehat mbiaso ba muk wortel kuni titik.",food & beverages
1087,"Stres o amên itê bogoa meker do o bakêa tamêak stres, utuk mêlnyêp stres o itê nam kêmrêjo jano bae dê itê nam jano itê lalau moi mêsoa hiburan dê snang misalnê moi laut, moi pasar dê pnan tun rami jano moi mall. Ndingku amên moi laut do o gacang uku utuk mêlnyêp stres ipê igai samo ngewea jano mênai nak laut, dê awitnê amên uku ngewea oba. Ngen kêmewea kan do o ade asai snang dewek nak atêi, ipê igai amên ngeweanê nek têngêak laut biasonê uku nam dapêt kan lêlai. Amên ade rêncano utuk ngewea moi laut biasonê uku majok kêkuwat têtiko sapêi tun têlau, keme sêmiwo biduk sêsu ang kêrno biduknê agok titik do o bêduai ngen dê têmuan biduk bae bi gênêp, siwonê kulo utuk dêbilai coa si la ang igê, ngen keme makêi biduk dêdewek o  keme ngeweanê coa do pnan be amên bi mbiding baru têmau igai ngen kêkuwat.",slice of life
532,"Amên ade dê lalau moi Kulau khususnê nak Lebong, keme tun jang ade igai kêkêmuk dê bi ade kuni zaman ninik puyang mêna o gennê Pujuak, juadêak yo bi lok srai ngen dodol jano jenang amên nak Jawai. Pujuak kuni daerah keme Jang ade kulo mêmêcêm asainê dê bi dau tun kênal gennê lêpuk, pujuak yo dau makêi diyên, amên pujuak biaso dau makêi bêlas kêtan amên lêpuk yo bêlas kêtannê didik dê dau nê diyên. Utuk mênêa lêpuk yo kulo coa si dau makêi nyoa ngen coa makêi gulo, utuk asai misnê o bi ade kuni diyên, jijai asainê bêbênêa diyên, tênamêak bêlas kêtan didik o cuma utuk têmlonê bae. Lêpuk yo dau tun jêmuwoa utuk rubo, tapi bedanê amên dê tun jêmuwoa yo biasonê diyênnê didik beda ngên amên itê lok utuk dewek. Dê bi pasêtnê utuk asai ipê igai itê gê galok muk diyên lêpuk yo kêmbiak padeknê.",culture & heritage
93,"Ade kêkêdau masakan kuni seafood dê padek ngen gacang kêsok. Utuk nam muk kêkêmuk laut biasonê itê moi umêak makan dê ade menu seafood. Dê dau nyênnê adeba cumi, Cumi adeba hewan jenis moluska. Cumi biasonê ade nak agok têngêak biyoa laut makonê cet kulo tun madêak hewan semi pelagis ngen demersal, têtiko kulo cet itê kêmliak nak biding laut ngen nak kêlêm laut sapêi pat otos meter. Betuknê panjang ngen lucuk. Cangkangnê betuknê awêi tukêi, ade dêlapên tangên ngen dua tentakel. Betuk cumi dê padêt bêdaging ade nilai ekonomi. Cumi o asainê awêi babok tapi padek. Ca o kêmsok nê kulo dau mêcêmnê nam gênureng, sênyêp, jano tênumis. Coa si Cuma padek cumi kulo dau kandungan gizi dê lengkap awêi protein, fosfor, kalium ngen kalsium.",food & beverages
500,"Nak Lampung kênliakku dau kulo utuk rêrubo yo ade kulo nak pnan luyên jano kota luyên, dê niênnê amên kupi coa bakêa alêak ngen pnan luyên kêrno Lampung yo dau kulo asea kupinê. Barêak kuni Lampung Barat ngen Tanggamus kuni di o kupi coa pêrnêak kidek kuwalitasnê, makonê dau tun amên moi Lampung dê nêsoanê dutê do o kupi, amên tun dê biaso ngupi bi pasêtba si namên awêi ipê asai kupi Lampung. Uku amên moi Jakarta utuk sêpasuak nak di uku min kupi ngen dê luyênnê, biasonê dê tênai têbo o dutê o kupi. Jijai amên moi Lampung mêak coa singêak utuk mêsoa gen rubo utamonê kupi. ",culture & heritage
1090,"Mêak sêsayang ngen caci dêdêbat utuk mêlnyêp stres ngen majok kutê keluargo mto jano mukmêi moi pnan dê luyên suasano. Ngen majok keluargo tê ade sêpasuak kulo utuk kêkopoa mto moi do pnan mukmêi ngen ngênguta do o bi nam mukok pekeran tê kuni itê nak dasêi bae. Lêm dêmingau cuma kêdau bilai itê nam kopoa kêbilai nak umêak, jijai dêdêbat amên itê majok kêluwêa do o bakêa luyên asainê. Ade pa o si lok mto tapi si têtiko bogoa meker mêak dau kêmluwêa caci, amên bi pekeran barêak yo coa gi bakêa sêmnang awok, jijai utuk itê nam dêdêbat mto jano lalau moi pnan hiburan o itê mêak meker kêdau caci tê abis, tapi itê meker utuk sêmnang awok do o kulo coa si tip mingau jano tip bulên itê manêu, jijai nêaba rêncano kuni ku uak bilai utuk nam smiso caci gen biaya utuk mpas stres tê.",slice of life
510,"Alat musik dê bi masuk nak alat musik tradisional Jang kulo adeba gambus, utuk gambus yo bilok srai kulo ngen gitar. Bisonê ngen gitar muloi kuni bêtuknê sapêi cao mainnê, alat yo amên itê masêt awêinê masuk mêna o kuni Arab jano India. Utuk nam main gambus yo bagi itê dê bi nam main gitar kulo coa si brapo saro, kêrno gambus yo agok dau moi melodi, jijai itê nam têmotoa lêgau dê itê lok main, amên nak Sumatera Khususnê alat gambus yo mudêak itê têmau, kêrno muloi kuni Aciak sapêi Lampung ade makêi alat yo. Do kulo uyo gi dau tun jêmuwoa nak toko alat musik.",culture & heritage
481,"Coa si uak kuni pnan keme nak Cu up ade cerito kuni mêna o dê rêrato tun Jang namên critonê. Uku ngen kêluargo moi mini dêtaun dê sudo kêrno nak di o adeba pnan tun tamasya, tip bilai Mingau jano bilai libur tun dau lalau moi pnan yo. Nak cerito yo pnannê nak suban têpatnê nak dalên kuni kota Cu up moi Lubuk Linggau, dê tun dau rami moi mini kêrno nak di kulo ade pnan mênai biyoa panês jano biyoa bli ang, paok di ba ade gennê butau nginoi. Butau nginoi yo uyo tun madêak Putri Selangkah, ceritonê bêl o butau yo pnan mênung ngen pnan nginoi Putri Gemercik Emas dê coa lok jênudau ngen Putra Gambir Melang anok kuni sukau Jang, gentai tun madêak gennê Putri  Selangkah kêrno waktau o têngen putri yo lok lalau pêi dêlakêak si nyêp têtibo bi sapêi pnan tujaunê. Belek cerito moi butau nginoi yo nano bêl o amn nadêak tun têtuai nak paok di butau yo cet kêmluwêa biyoa ngen ade suaro awêi tun gidong nginoi.",culture & heritage
92,"Ca o idup sehat uyo bi dau tun dê meker, khususnê nak daerah kota dê bi manêu ca o idup sehat utuk jêmago kesehatan ngen panjang omor. Kuni dê dau kêkêmuk sehat dê itê muk, awêi seafood. Jenis kêmuk dê dio dau mêcêm ngen betuk ngen dau nam miliaknê. Biasonê seafood ade pat mêcêm, pat jenis o adeba kan, kerang, moluska ngen dukut laut.  Jenis kan utuk seafood misalnê kan salmon, dioba kan dê paling top nak dênio kêrno asainê dê padek. Amên jenis kerang dê cet tun makêi utuk seafood adeba kêrang ijo, kerang ijo nam molah ngen rêpêak kuning jano saos Padang. Jenis moluska utuk seafood biasonê cumi dê nam muk jijai mêmêcêm kêmsok awêi cumi saos tiram, ade igai jenis dukut laut nam jijai bahan dasar sup.",food & beverages
18,"Nak pnan ku tingêa nak Lampung ade do pnan dê padek utuk majok kluargo rekreasi samo muk mêi. Ade gen nê umêak makan Bukit Randu, pnan nê nak das têbo têtêngak kota Bandarlampung, nak di o dau pêponok nam itê makêi do o muêt sapêi tun dêpuluak lêbiak utuk do ponok. Kuni di itê nam kêmliak Kota Bandarlampung sapêi kêten moi laut, utuk kêkêmuk nê ade mêmêcêm, ade guramê krispi, udang krispi, cumi ngen dê luyên nê, utuk menem kulo dau tingêa itê mêsên lok jano, kutê brupo jus ade nak di, amên udi ati cêmubo coa udi namên awêi ipê kêpadeknê, amên moi Bandarlampung rugai amên coa singêak mini.",food & beverages
471,"Nak pnan keme tingêa uyo walau dau tun dê agamonê Islam tapi nak di kulo ade dê agamo luyên, ade abiak pat otos meter kuni dasêi di o ade bangunan vihara pnan ibadah tun dê agamo Budha. Walau dau tun dê lêluyên agamo tapi keme idup rukun ngen saling mêgo antaro do ngen dê luyênnê, amên pas bilai rayo keme têbo o mêgo nyên ngen bilai o, keme kulo i o amên pas bilai rayonê. Uku dau kenal ngen têbo o amên keme waktau nguta keme coa pêrnêak smingung masalah agamo, khususnê uku didik kulo coa ku lok madêak masalah o bagiku dio masalah pribadi dê itê coa buliak murus urusan yo, belek ngen tunnê kutê soalnê masalah atêi.",religion
198,"Hobi mênyanyi adeba termasuk hobi dê muêak kêrno itê nam nyanyi nak ipê bae awêi nak pnan karaoke jano nak dasêi. Hobi dê do yo mênêa atêi snang ngen kêmuang asai atêi coa baik ngen nam kulo utuk melatih nyanyi nak dênam tun. Coa si didik tun dê galok nyanyi, luyên kuni mênêa snang ternyato dau kulo manfaat nyanyi yo utuk kesehatan mental. Nêbaco nak alodokter nak lêm do artikel Manfaat Bernyanyi Utuk Kesehatan Mental, nyanyi o adeba aktivitas dê mêlêi pengaruh moi otok terutamo nak bagian otok dê ade peran berfungsi baso, vokal ngen emosional. Coa si cuma do o nyanyi kulo makêi tehnik utuk napas sapêi irama jatung. Nyanyi coa si perlu suaro baês jano mêrdu bae utuk dapêt manfaat utuk kesehatan, api bae dê lok mêlnyêp stres ngen têmamêak mentalnê nam cêmubo utuk nyanyi.",leisures
145,"Sektor pariwisata dapêt igai dukungan kuni kereta api wisata adeba anok perusahaan Kereta Api Indonesia. Dukungan o utuk mênuak kêbutuhan pelayanan wisatawan, wisatawan kuni lên nêgrai jano kuni luwêa nêgrai. Presidan Direktur PT.Kereta Api Wisata Totok Suryono, madêak krita opoi wisata jijai do alternatif ngen mêlêi sensasi liburan utuk wisatawan lêm perjalanan wisata. Totok kulo madêak amên krita opoi iso si cuma utuk alat transportasi bae tapi lêbiak moi têmamêak pengalaman utuk wisatawan. Wisatawan coa si cuma kemliak pemandangan dê baês bae kuni krita opoi tapi si kulo dapêt kenyamanan nak lêm layanan pariwisata. Nak krita opoi yo kulo bi sêndio utuk kêkêmuk mêmêcêm dê nam itê mêsên.",leisures
158,"Liburan taun yo keme spakat lok moi kebun binatang, kêrno mnurut keme luyên kuni misai liburan keme kulo dau dapêt pengetahuan masalah bnatang dê ade nak di. Kuni bnatang titik sapêi bnatang lai, bnatang biyoa, ngen bnatang dê luyênnê. Sapêi nak kebun binatang keme masuk pertamo keme kêmliak akuarium lai dê isainê mêmêcêm kan dê agok unik ngen lai kulo. Ade kêkêdau mêcêm kan nak di, dê agok mênariknê kan Arwana. Kan arwna yo warnonê putiak pirok, mnurut Wikipedia arwana adeba kan dê ade tlan blakang dê idup nak biyoa biaso, kuni subfamili  Osteoglossinae dê dau tun namên kan dilêak bêtêlan. Lêm klurgo kan yo ulaunê bêtêlan ngen awok panyang tnutup ngen sisik lai agok bênêk ngen pola kanal mozaik. Kan yo mêlwên mini minoi awêi namên amên gidong ade dê kêmliak.",leisures
150,"Misai waktau liburan nak kondisi gi lêm pandemi, itê coa bebas lok lalau moi ipê-ipê kuni diêm bae nak dasêi, jijai keme misai liburan keme nak blakang umêak bae, amên nak blakang umêak biasonê ade ba têtanêm musiman awêi pun jamau, lemeu ngen manga. Dêbat yo uku misai liburan ngen têtanêm, uku bi sêmyap kracok utuk têtanêm awêi pitok, pupuk organik,semlan ngen polibag. Uku muloi mênêa pnan têmbêa sêmlan ade dê mukut, ade dê muloi misai polibag gên pnan tanêm, keme têmanêm tomat, cabê ngen kacang panyang. Ade abiak dêmingau slamo libur keme bêkuser nak blakang umêak, tapi masuk buln keduai ngen ketêlau pêi kêten aseanê, dê niênnê barêak cabe ngen tomat bi muloi bêbuak kacang kulo, jijai liburan keme yo bêbênêa ade manfaatnê, jiaji walau gi lêm pandemi keme gi têp nam misai liburan.",leisures
447,Islam majêi idup sederhano kêrno tun dê idup nak lêm mewah o bakêa têmtang kebenaran jani mnyipang kuni kebenaran. Makonê Islam têmutun utuk idup sederhano ngen harto dênio utuk lêbiak dêmutê akherat kuni dênio. Al Quran coa pêrnêak mujai idup mewah dê ade nak lêm Al Quran o cuma mingêt ngen tun dê slalu idup bi bêlbiak igê. Perlu itê namên Islam mingêt itê dê idup bêlbiak coa bertai mengharamkan kutê nikmat dê Allah SWT mêlêi nge itê. Jijai maksud kuni idup sederhano o adeba idup dê slalu cêmukup sêsuoi ngen kebutuhan tê ngen coa bêlbiak igê nak lêm manêu idup.,religion
1085,"Kadêak itê tingêa uak kuni pnan galok adenê bêncano tapi itê têp jêjago mêak sapêi pnan tê têjijai. Awitba mbaco ngen kêmliak cao tun sêmlamat awoknê amên gidong ade bêncano, dê dutênê amên umêak dê tênungau tê o umêak bêton amên têtibo ade gêpo gacangba kêluwêa kuni umêak tê, nêsoaba pnan dê aman utuk sêmêntaro, mêak meker barang tê dê gi tingêa nak lêm umêak dê utamonê senlamatba awok kilêak. Coa didik tun dê jijai korban o kêrno lok sêmlamat barangnê pas gidong ade bêncano, jijai do o utuk pelajaran tê mêak sapêi têjijai ngen itê. Misalnê amên tun dau madêak ati aman mêak kulo cêcubo utuk lok masuk umêak tê kilêak, kêrno biasonê amên gêpo do o coa si dêbat, cêcoanê duai kilai nam kulo lêbiak dau igai.",slice of life
167,"Ade dau aktivitas nam itê gêmuno nak pueng bilai, aktivitas joging jijai aktivitas gen misai liburan ngen keluargo. Olah raga jijai aktivitas tun pao i o kulo keme muloi aktivitas pueng yo sekitar jam stêngêak num. Ado pnan utuk kegiatan joging biasonê nak lapangan, Tamêak bilai tê ang pnan yo tamêak rami. Kêmliak tun kêmbiak daunê rêrato ngen keluargo kêkuat kulo utuk olah raga, ade dê cuma pêpanêu bae ade kulo dê smiwo alat olah raga dê bi sênyap nak biding lapangan, luyên kuni o kulo dê têko moi lapangan yo ade dê cuma mêsoa kêkêmuk kêrno dau tun jêmuoa nak biding lapangan kulo.",leisures
85,"Buak lemeu adeba jenis buak dê mudêak itê mêsoa kêrno lemeu o adeba bêbuak dê paling dau tun namên nak masyarakat Indonesia. Luyên kuni o buak lemeu adeba jenis buak dê mudêak têmanêm nak ipê bae ipê igai buaknê coa makêi musim jano bêbuak terus, pun lemeu mudêak idup nak cuaco jano bae, nam têmanêm nak dataran lêkat jano têmêak. Ahli gizi madêak amên buak lemeu dau kandungan vitamin C nê lêkat. Luyên kuni vitamin C buak yo kulo ade kandungan vitamin A, karbohidrat, serat, protein, zat besi, magnesium, fosfor, kalium, folat ngen kolin. Buak lemeu memang dau mengandung vitamin, kalêaknê kulo ade manfaat utuk kêma ên dau penyakit.",food & beverages
433,"Dau dê madêak itê harus dau bêsyukur tip waktau, tapi nyatonê têtiko itê coa tingêt mucêp syukur ngen jano bae dê itê dapêt tapi dê awitnê galok sêmalêak idup. Kisah dê lok cêmrito adeba utuk mingêt itê supayo nam bêsyukur nak lêm kondisi jano bae. Dini adeba tun dê laher cacêt, si coa nam panêu si kulo harus makêt kêrsai ruda kêrno si coa nam panêu kuni laher, tapi semangat idupnê coa pernêak pasrah ngen kondisi, si nam manêu usaho mênêa papên bungai dê bi dau tun namên. Si bêrasea nak lêm usaho yo, hal dê nam itê mok kuni cerito yo adeba si awit peker amên si nêlêi Tuhan ade dê ku ang tapi si kulo nêlêi Tuhan kêlbiak utuknê. Makonê si cet bêsyukur ngen kondisinê coa pêrnêak si mênyêrêak ipê igai sêmalêak Allah SWT. ",religion
472,"Khususnê kuni sukau keme Jang dau acara adat dê itê mungkin ati namên. Uyo nak pnan keme awêi acara nikêak memang uku kêmliak nak daerah luyên ade dê bilok srai, barêak nak Lampung utuk acara nikêak yo gi nam itê kêmliak kêrno ngut uyo gi dau tun makêi walau biayanê agok lai. Amên nak sukau keme acara nikêak yo amên itê têmotoa adat sapêi tujuak bilai tujuak malêm gennê Kejai, tip bilai motong kêbêu do jijai ngut tujuak bilai kêbêunê tujuak likup. Uyo nak pnan keme Jang acara adat yo dê makêi tun-tun kayo bae dê ade caci utuk manêu acara yo. Amên mnurutku baikba uyo dê pêting lok samo lok masalah biaya kêdau bae gênêp dê pêting rukunnê dê gênêp, amên gimakêi nyên acara adat asaiku dau tun dê coa binai nikêak kêkênoi uyo nak lêm kondisi uyo. Coa si lok mêlnyêp cao adat tapi cukupba tun dê bêcaci bae dê manêu cao yo.",culture & heritage
66,"Bêl o istilah chef cet tun mangap srai ngen koki, dê tainê juru ngêsok, amên uyo profesi chef yo tamêak dau tun namên trus muloi tun kulo namên amên chef ngen koki adeba duai kerjo dê coa si srai walau sêsamo kêrjo nak dopoa. Mako tun madêak chef si o juru ngêsok profesional biasonê jijai kêpalo juru ngensok nak hotel, sedangkan koki o kêrjonê sêmyap ngen kêmsok kêmuk khususnê kêrjo jijai juru ngêsok. Bêl o duai profesi yo dau tun coa lok kerno amên masalah ngêsok nangêp tun do o kêrjo slawêi bae, tapi uyo dau ba dê sêmanêi mlajêa jano skulah nak jurusan yo, utuk uyo dau nyên peluang kêrjo nak bidang yo.",food & beverages
511,"Kulau khususn Jang jano Rejang Lebong ade ta ai gennê ta ai Kêjai. Uku ja ang kmliak na ai Kejai yo kêrno uku kuni titik sapêi tua diêm nak ratau belek moi sadêo dêdêbat bae. Ta ai kêjai yo biaso nakêi amên ade acara nikêak tun-tun kayo kêrno biaya utuk blêlai cukup la ang. Ta ai kêjai amên nadêak tun Lebong jano kêjêi nadêak tun Cu up dia bi ade kuni mêna o. Pêrnêak waktau uku belek msadêi bêl o ade dêbat uku kêmliak acara ta ai kêjai yo, itê ja ang kêmliak kêrno uyo bi ja ang tun dê amên ulêak o makêi acara yo. Amên itê lok kêmliak acara kêjai yo itê harus namên kilêak ade informasi tun dê lok ulêak blêlai jano ade acara dê memang makêi ta ai kêjai yo.",culture & heritage
682,"Gimasiak madêak ponsel jano handphone dê duai puluak taun dê sudo, mêmêcêm ponsel o coa dau waktau o, awêi uku dê an uku makêi o luyên kuni Nokia ade igai  Samsung, dê Samsung yo uku têmuan dê ade antene dê handphone yo nyapku waktau o utuk nak luwêa kota bae do o sinyalnê baês, ipê igai waktau o uku makêi kartu Menteri, utuk sinyal waktau o mêntari yo dê dau itê dapêt amên itê nak luwêa kota. Jijai ponselku dê Samsung yo memang padek waktau o kêrno tun kulo ja ang makêi dê daunê dê merek Nokia dê dau tun makêi, ngut uyo uku gi maik ponsel Samsung o, cuma utuk suaronê do o ati ade gêtêanê dê ade cuma suaro bae, amên uyo ponsel o bi cigai tê namên mêcêmnê lok dê kuni go paling la ang sapêi dê mudêak itê nam têmukua sêsuoi ngen caci tê.",technology
140,"Amên nak pnanku dau niên mêmêcêm alat transportasi wisata, jijai itê nam miliak dê dipê itê lok. Ade waktau uku ngen kêkuwat lok wisata moi Pesisir Barat Lampung, ade duai pilihan waktau o, lok têmingia petbang jano smiwo bis. Kêrno keme dê dau ngen keme kulo min keluargo jijai smudonê keme makêi bis wisata. Keme makêi duai bis utuk do bis muêt tun duai puluak, jijai pueng keme brakat kêrno utuk moi mini do o muk waktau kêkiro lêmo sapêi num jam, lêm perjalanan o dau pemandangan dê bêbaês, muloi kuni imo lêm sapêi pemandangan umok nak biding laut. Têngêak bilai kêkiro jam duai keme sapêi tru moi penginapan sudo prai sêmyang keme mesoa utuk mukmêi bilai, ruponê nak di kulo dau itê nam miliak pnan mukmêi. Nano waktau nak dalên bis keme ade dê agok mleset didik acnê coa sêngok jijai nak lên bi asai nêbus kêmbiak panêsnê, mujua ba coa an ade pnan bêdan kru nê mênêa ac kilêak, coa sia an ba sudo o brakat ngen acnê bi sêngok igai.",leisures
101,"Ade nak Kulau pnan tamasya dê bi dau tun namên, gennê Pantai panjang Kulau, Uku ngen keluargo pas libur mêto moi mini, nyapku nak yo patoinê bersih mulio itê masuk sapêi lêm biding laut. Nak yo amên itê lok mênai coa buliak moi têngêak igê kêrno umoknê lai, tapi keme coa mênai nak di Cuma mêto bae. Memang spanjang patoi bersih niên bênêi putiak nê nyap ba keme kêmliak samo pêpoto. Amên mini waktau asainê coa ngêding kmasai tê pêi têgoa coa namênnê bi pa ok telau jam. Nak di ade kutê muloi kuni kêkêmuk biaso awêi barêak ruti, gêgureng, ade kulo jagung sênyêp, dau kulo umêak makan jijai amên nyemen tingêa mêsên coa perlu kêluwêa. Padek ba amên libur moi miyo kêrno coa kulo si uak kuni kota.",leisures
688,"Utuk itê dê tip bilai kêrjo makêi laptop itê jêngik nyên amên gidong kêrjo têtibo laptop tê matêi jano ade masalah. Mnurutku itê dê biaso kêrjo makêi dio padeknê itê sêmyap kutê jano pao dê bakêa mênêa laptop tê ade masalah, utuk mrawat laptop o sêbênêanê mudêak, utuk mêak sapêi usak butaunê do o itê amên mêcas mêak sapêi an igê têpasang moi listrik amên bi pênuak do igai amên makêi o mêak butaunê sapêi kosong nyên dio dê bakêa jijai masalah ngen butau laptop, amên nam itê kulo têngen makêi samo mcas mêak coa makêi stabilizer utuk jêmago mêak sapêi ade masalah ngen listrik misalnê spaning dê galok kênek tu un, amên itê makso ngen coa makêi stabilizer yo do o laptop tê gacang mudêak usak",technology
2,"Waktu keme made acara keluargo, utuk mukmêi besamonê kêrno keme tingêa nak Lampung mako ade menu kmuk khas lampung gen nê Seruit. Nak menu seruit o dê wajib ade kan nangang, samea caluk, puyok jano manga tênamêak igai ade sêkulêmnê. Utuk udi namên bae puyok o adeba asea permentasi kuni buak diyên, asainê agok pi iak tapi mon diyênê coa nyêp, kan biasonê dê nakêi amên ade kan biaso amên kan wên, kan blido jano kan nila, kêrno Lampung kulo pa ok laut mako nam kulo makêi kan laut awêi kan simba, kurisi, kan tenggiri jano dê luyênnê. Nak acara keme yo keme makêi kan wên dê asai dagingnê kêmbiak baik nêbaning ngen kan luyên.",food & beverages
708,"Ngen pengalamanku têmukua barang elektronik sêbênêanê padeba itê mêsoa ngen têmukua nak toko bae, amên nam nilok dê galok têmukua nak ade kêkêdau aplikasi o. Mêak puce go dê agok mudêak o itê meker itê utung do o ati tau, pasêt ba coa kutê barêak o dê mêlêi barang coa sêsuoi ngen awêi dê itê kêmliak, mungkin ade kulo dê baês. Mnurutku dê utuk dewek lêbiak baik uku têmukua nak toko kunyau ba gonê agok la ang tapi itê puês do igai utuk garansi barang dê itê têmukua o jêlas. Memang uku bi cêmubo ade kêkêdau kilai utuk têmukua barang elektronik nak aplikasi tapi aseanê uku ku ang puês kêrno coa si awêi kênlok tê.",technology
17,"Ade udi de bi cubo muk es jamau mtiga dê najua makêi blender coa gi, do o gen nê jus. Dio amên nak umêak makan bi masuk menu istimewa, utuk mênêa nê coa si saro igê, itê sêmyap jamau mtiga msok, gulo putiak jano gulo milêak, es butau, ngen kremer. Jamau mtiga nê dê bi sudo kênkok nepek nak blender cenapua es butau didik ngen gulo, nêblender sapêi agok alus sudo o nepek nak makuk jano glas, amên galok nam kulo tênamêak meses coklat, sudo o tênamêak igan ngen kremer, amên sudo bi nam sendio ,padêk nê nêmuk kêbilai panês.",food & beverages
146,"Nak lêm pariwisata fungsi transportasi o dê paling pêting. Transportasi o adeba alat utuk min wisatawan lalau moi tujau wisata. Transportasi yo utuk mênêa mudêak itê lok lalau moi tujau wisata o ade dau mêcêm alat transportasi awêi biduk misalnê. Angkutan biduk yo biaso adenê nak pnan wisata biyoa, misalnê daerah wisata aliran biyoa jano danêu, itê dê mini nam makêi biduk utuk mto moi kêmliling danêu jano têmotoa  sepanjang biyoa têtiko sapêi botos meter utuk kêmliak kê baês  pemandangan. Lêbiak padek igai amên kêmnêk biduk waktau kêlmên. Itê nam kêmliak pemandangan sadêi dê itê mlitas. Têtiko itê cigai tingêt waktau amên bi nak das biduk.",leisures
452,"Indonesia ade mêmêcêm agamo, tapi umat beragamo nak Indonesa nam sêsamo mêgo antaro do ngen dê luyênnê kêrno bedasar moi sila pertamo Pancasila adeba Ketuhanan Yang Maha Esa. Tip agamo ade bilai rayo nê mêmasing, utuk umat Islam luyên kuni Idulfitri ade kulo rayo Iduladha. Bilai rayo yo mingêt ngen peristiwa qurban pas Nêbai Ibrahim as lok qurban anoknê Ismail as gen wujud citanê ngen Allah SWT, sêati Nêbai Ibrahim as qurban anoknê Ismail as Allah SWT gêmitêi Ismail as gen domba, jijai jak kuni o tip rayo Iduladha yo bi pasêt sêmêmbêliak qurban berupo sapai, kambing, ngen domba trus dagingnê nagiak ngen tun-tun coa mampu. ",religion
1056,"Kutê tun dê bi ade pasangan do o mêmêcêm ceritonê, ade dê sêsamo coa lok alêak ade kulo dê mngalêak trus. Uku bi duai puluak taun lêbiak umêak tanggo, amên itê madêak coa ade masalah do o mngike ba, dê niênnê kutê o têgatung itê ngen pasangan tê. Amên dê uku mêding slamo umêak tanggo dau niên têmau masalah, tapi uku mênêa masalah o jijai nyêp ngen coa masalah lai do o tênitik ngen masalah titik usaho nam mêlnyêp. Ngen itê nam ngêrtai pasangan tê asaiku coa si bêlbiak igê amên dêdêbat itê dê mngalêak, kêrno amên nak lêm kondisi emosi do o kutê jijainê coa ade kêbênêanê. Makonê ngut uyo uku ngen pasangan biaso bae awêi coa pêrnêak têjijai masalah antaro kemeb bêduai.",slice of life
30,"Tun dau ade madêak muk kalêak mlinjo o amên nêlapên padek, uku ngen kuwatku Agus ade mukmêi nak luwêa kota pas nak di uku kêmliak ade lapên kalêak mlinjo o, uku cêcubo muk, memang waktau muk padek ba asai nê, tapi pas kêkiro dêjam sudo o ngêding asai kung ku gatêa trus botok, sakoku uku masuk angin jano kêno rokok ruponê iso. Uku mingêt nyên amên nano pêi sudo muk lapên kalêak mlinjo o, muloi kuni o ba ngut ba uyo uku cigai lok cêmubo muk lapên o, kadêak ba si baik cigai nyên uku lok jê o asai nê.",food & beverages
114,"Wisata samo mêlngan pekeran itê nam wisata sama mêdai nak biyoa panês. Nak Indonesia dau pnan wisata biyoa panês dê dau tun ati namên, awêi nak Kabupaten Tasikmalaya gi dau pnan igai dê uak kuni kota. Awêi pnan mêndai biyoa panês Cipatuh dio bae dau tun ati namên, nak di itê nam mêndai samo bnênêm nak biyoa panês. Wisata yo pnannê nak têngêak imbo dau pun lêlêkat nak lansir @waktuindonesiaberlibur Instagram biyoa panês nak yo agok luyên, biyoanê ade tujuak asai biyoa coa srai, nak dêak tun bêl o biyoa panês nak yo ade khasiat nam kêma ên kêkêdau penyakit. Dau tun mini ade dê cuma utuk bubêt ade kulo dê cuma mto.",leisures
435,"Sêyang Dhuha adeba Sêmyang sunah, ngen itê manêu sêmyang sunah duai rakaat nam dapêt pahalo dê srai ngen itê bertasbih, tahmid nge taler. Utamo kuni sêmyang dhuha jijai amalan sunah utuk mêlacêa jêrkai, sêmyang dhuha yo waktaunê muloi pueng kuni matai bilai bi kênek sapêi paok lohor. Amalan yo ade khasiat dê luwêa biaso, cerito kuno tukang becak nam moi ajai kêrno rajin manêu sêmyang dhuha. Jijai tukang becak pak Darmo kulo kêmopoa barang kês dê rêrato dêbulên cuma dapêt dêkapên otos ribau, tapi si ade niat lok moi ajai ngen prêpuannê, Si coa pêrnêak putus aso ngen trus tip pueng sêmyang dhuha ngen dau duo kulo, kuni di ba jêrkainê mêngalua sapêi prêpuannê mandêak amên tabungannê dê bi gênêp utuk moi ajai. Pak Darmo têkanjêt kêrno caci dê kênopoa prêpuannê kuni pelek blanjo nam têkopoa sapêi gênêp utuk brakat moi ajai. Si pêcayo ngen itê awit sêmyang dhuha bakêa mêlacêa jerkai.",religion
103,"Pnan rekreasi laut nak Lampung dau, antaronê pulau Pahawang masuk nak Kabupaten Pesawaran Lampung, mak di o bi lêkêp termasuk ade pnan têmalêm kulo bi sêndio tingêa itê miliak sêsuoi ngen go dê itê lok. Nak Pahawang yo amên puweng ngen pêlbêak itê nam kêmliak dau kan lumba-lumba mlitas, makonê jam-jam yo dau tun dê mini diêm nak biduk, biduknê kulo itê nam sêmiwo lok per jam jano per bilai, amên uku miyo biasonê dê coa tingêa o kewea, amên bi das biduk pasêt nyên uku ngewea. Tun luyên Cuma lok kêmliak kan lumba-lumba tapi uku ngewea bae, kannê kulo dau nak yo kêrno karangnê gi masiak têjago.",leisures
464,"Sêbênêanê kutê dê najêa masalah agamo o mudêak itê mingêt. Khususnê uku kuni titik uku bi bêlajêa agamo, luyên kuni nak sêkulah uku kulo bêlajêa ngajai, bêlajêa sêmyang ngen bêlajêa dê luyên. Dê paling uku tingêt nyên waktau pertamo bêlajêa ngajai, kêrno waktaunê kêlmên jijai cet ba dê stêkuk, amên guaunê mêngiak mênnê uku minoi baliak pnan ngajai. Smudonê uku dê paling cênok nam ngajai nêbaning ngen kêkuwatku. Coa tê namên bi kêdau guau ngajai dê uku masuk, ade do guau ngajai dê uku agok snang, ngen guau yo keme tip mingau nêluaknê ngajai makêi mik nas masjid ayok sêmyang maghrib cang gitêi, kêrno uku lok niên nam ngajai makêi mik makonê uku harus nam ngajai. Nak di oba dê nam mênêa uku nam ngajai ngen cigai galok mêmain.",religion
512,"Kêan tingêa nak Lampung uku dau kulo namên cao-cao nak Lampung i o kulo adat istiadatnê têmasuk ta ai. Nak Lampung dau mêcêm ta ai dê ade, amên dê ade uku pêrnêak kêmliak waktau o pas nak Lampung Barat, jijai nak di o ade gennê ta ai Sekura jano ta ai Tuping amên tun Lampung madêak. Acara ta ai yo nade biasonê nak tip awal bulên syawal, ta ai yo amên nadêak tun Lampung gunonê utuk kêmten asai syukur , snang ngen utuk mingêt jano bae kêsalêak tê dê sudo itê mênêa. Sayang nê ta ai yo coa itê nam kêmliak têngen bae, kêrno dio adenê dê taun dêbat.",culture & heritage
176,"Waktau luang o adeba waktau dê cigai bakêa nam itê melek igai , makonê nak waktau luang o itê nam kêmrêjo jano bae dê bakêa bêguno baik utuk tê dewek jano utuk tun dau. Waktau luang o kulo itê nam mênêa kegiatan misalnê manêu hobi. Manêu kegiatan hobi yo bakêa mênêa ade asai puês nê ngen nam kulo masêak kêpacok. Hobi o adeba aktifitas dê itê manêu utuk kunyau itê mêding puês. Biasonê hobi o nanêu pas belek kêrjo jano pas waktau libur kêrjo utuk mêlnyêp kepayêak jano stres. Hobi ade dau kategori ade kêkêdau jenis, ade aktifitas fisik, aktifitas peker, aktifitas kreatif ngen berkomunitas. Manêu kegiatan hobi o nanêu ngen snaang atêi kêrno coa adê paksoan kuni tun luyên.",leisures
449,"Khotah dêbat yo utuk nam itê mênung têgoa bi sapêi ipê itê berbakti ngen keduai tun tuai tê khususnê ngen inok tê. Itê ade nak dênio yo coa itê nam milok adeba perjuangan dê lai kuni inok. Nak lêm Al Quran Allah SWT gêmamar lêm surah Luqman ayat pat belas “ Dan kami perintahkan kepada manusia ( agar berbuat baik ) dengan kadua orang tuanya, ibunya telah mengandung dalam keadaan lemah yang bertambah-tambah dan menyapihnya dalam usia dua tahun. Bersyukurlah kepadaKu dan kepada kedua orang tuamu hanya kepada kembalimu”. Inok kêmbiak mulia kedudukannê ngen lêbiak berhargo kuni berlian, nak lêm lêkat derajadnê o cito inok ngen itê coa ade ujung. Kedudukan inok kêmbiak lêkatnê ngen hormat ngen si do o bukti keimanan tê ngen kulo tando kemuliaan tê, jijai kêlviba waktau utk nam bakti ngen inok ngen jênijai ba utamo utuk dapêt ridhoNê.",religion
116,"Jogjakarta temasuk kawasan wisata dê dau têmuan kêbaês alamnê, coa si dê rami jano dê tun dau namên, tap ade kulo pnan dê agok bunyin dau tun ati namên. Gua Langse dê ade nak Gunung Kidul, amên lok moi Gua Langse yo itê nam manêu dalên dê agok saro. Pnan Gua yo ade nak sadêi Giricahyo, Purwosari, Kabupaten Gunung Kidul. Coa mudêak itê lok moi miyo, dalênnê dalên titik awêi dalên moi kêbun agok mênêbing ngen ade nêpek kiyêi dê sêngajo tun mênêa utuk pegong, dio ba dê jijai tantangan itêmini ipê igai dalênnê pas nyên nak das tebo ngen pemandangan laut Parangtritis.",leisures
168,"Liburan skulah utuk titik dau do ipê igai sênpok ngen libur bilai rayo o agok an waktaunê, coa si kutê keluargo liburan jano mto moi ipê bae waktau libur, tapi liburan nak umêak coa si bratai diêm bae jano coa ade mênêa kegiatan. Liburan dê baik utuk anok dê bi jlasnê nam itê gmuno utuk têmikêt kemampuan anok, mnurut fsikologi anak kuni Universitas Indonesia gennê Gisella Tani Pratiwi, SPi madêak ngen majok anok misai liburan ngen aktivitas dê asik bratai tun tuai kulo mêlêi manfaat dê baik utuk anok ngen kegiatan liburan dê mênêa snang, awêi tnulis nak keluarga.com kegiatan dê nam itê manêu misalnê têtanêm sêsamo. Main ngêngêi do o mênê têtitik mêding snang. Sênyap sêmlan, pot jano pnan utuk têtanêm, najêa ca o awêi ipê mikoa pitok trus têmanêm sêmlan, kegiatan yo bakêa kêmbang dayo peker anok.",leisures
715,"Utuk anok uai jano dê gi sêkulah uyo padeknê harus dau mlajêa lêmau dê uyo dau tun makêi, bi dau uyo pnan sêkulah jano pnan kuliah dê made jurusan tehknologi dê bakêa bêguno uyo ngen sudo yo. Anok uai jano itê dê ade anok dê gi sêkulah kêlêi ba pengertian utuk mok nak bidang dê baêa dau tun perlu sudo yo, uyo cigai payêak itê lok mêsoa pnan mok lêmau yo bi gesea kutê kota ngen propinsi bi ade sêkulah jano perguruan tinggi dê made jurusan yo. Memang ba kutê o harus ade kulo klok jano bakat kuni itê jano anok tê, tapi itê harus dau jano mêsoa namên awêi ipê perkembangan maso uyo. Jijai itê nam miliak dê dipê mnurut tê dê bakêa nam min itê moi kehidupan maso sudo yo.",technology
120,"Tujau amên lok mto waktau libur ade pnan dê gidong rami niên nak Lampung, gennê Puncak Mas, uku ngen kêluargo pêrnêak lalu mini waktau libur. Pnannê o nak das têbo itêm kêmliak pemandangan alam sapêi laut. Nak di kulo amên itê lom têmalêm bi sênyap tun pnan awêi vila jano bungalow dê nam itê smiwo, utuk siwo dêmalêmnê coa si la ang igê, utuk kêkêmuk kulo coa tê payêak mêsoa kêrno bi ade kutê nak di. Amên nak Lampung gesea kutê tun namên pnan yo, kuni luwêa kota kulo bi dau dê namên, ipê igai uyo jak ade dalên tol barêak kuni Plimbang ngêding cigai si uak kêrno nak yo dau pnan wisatanê.",leisures
463,"Kitêb suci umat Islam berupo Al Quran isainê petunjuk ngen pedoman idup manusio. Kutê umat manusio harusnê nam mbaco Al Quran ngen faham tai isainê supayo idupnê sesuai ngen petunjuk dê nêlêi Allah SWT. Al Quran adeba dasar hukum Islam ngen dasar syareat Islam. Uyo Al Quran kulo bi dau terjemahan kêkêdau baso asing têmasuk Indonêsia, dio tujuannê supayo Al Quran lêbiak mudêak nêlajêa ngen mudêak ngertai utuk umat Islam tapi baso asli Al Quran do oba Arab têp tênaên utuk jêmago aslinê. Mbaco Al Quran adeba ibadah utuk kutê umat muslim ngen ade kêkêdau kebaikan nak lêmnê, Al Quran kulo isainê pêtunjuk utuk umat muslim nak lêm adab bêbilai, kêrno Al Quran adeba sumber kuni kutê sumber hukum dê matur prêngoi tê nak lêm manêu idup nak dênio.",religion
112,"Indonesia  adeba negrai kepulauan dê dau lêbiak kuni tujuak belas ribau pulêu kuni Sabang sampêi Marauke. Tip pulêu nak Indonesia temuan pnan dê bêbaês ade kulo tun dê bi namên ade kulo tun dê ati namên, awêi nak pulêu nak Maluku, dau pnan bêbaês ati tun dau namên ade do pnan do baês nak pulêu Malauku dê tun ati dau namên, barêak Desa Saleh, nak pulêu Kelang Kabupaten Seram nak dê pê Propinsi Maluku. Daerah yo jênolok tun ngen seribau pulêu, amên lok moi daerah yo itê nam têmingiak kêpêk laut kerno si ade nak pulêu Kelang. Tetiko tun mlitas daerah yo gimasiak sabên kerno arusnê nam mênêa kêpêa kêlbau. ",leisures
659,"Pertandingan olah raga dê awit jijai dau minat tun adeba badminton jano dau tun namên ngen bulu tangkis dê asalnê kuni duai kato adeba bulu ngen tangkis, cao basonê olah raga yo têmakis bal bulau ngen makêi raket. Badminton yo adeba permainan bal titik dê nêa kuni bulau angso dê bêaknê ade kait dê tun madêak kok jano shuttlecock, tujuan permainan yo adeba ngen mbas kok ngen raket supayo nam mlitas net jano jaing lawên dê ntang nak têngêak lapangan, sudo o us nak pnan lawên supayo nam dapêt nilai. Permainan badminton yo populer nyên nak kawasan Asia awêi Indonesia, Malaysia, Cina, Jepang ngen Korea Selatan. Nak Indonêsia badminton adeba dê do cabang olah raga dê awit mênêa prestasi nak pertandingan Internasional. Badminton adeba cabang olah raga dê têmasuk lêm klompok permainan, badminton nam main nak lêm jano luwêa lapangan dê nêpek batas ngen gais ngen ukuran panjang libêanê ngen ukuran dê bi ade.",sports
493,"Amên ade moi Lampung mêak coa tinget têmukua gen ruba belek. Nak Lampung yo dau niên mêmêcêm kêkêmuk dê nam itê mênêa gen rubo. Kêrno Lampung paok ngen Plimang jijai nak Lampung kulo itê mudêak lok têmukua barêak rubo kuni Plimang, awêm pempek, kerupuk kan ngen dê luyênnê. Amên kuni Lampung dewek dê niênnê ade kupi khas Lampung, ade keripik pisang, kan mêsin, keripik bêko ngen dau igai dê luyênnê. Dê daunê tun amên moi Lampung o bi pasêt têmukua kupi, Kêrno kupinê gi asli nyên jijai utuk asainê nêbaning ngen pnan luyên o coa si srai asainê, kupi Lampung yo coa makêi capua barêak nak pnan luyên ade dê cênapua bêlas, ade kulo dê cênapua jagung. Amên kupi kuni yo coa pakêi capua makonê dau tun têmukua utuk ruba kupi yo. ",culture & heritage
484,"Nak sukau keme Jang ade sênyatai tradisional gennê kêis, nak Jang dê têmuan kêis yo nam nitung, coa kutê tun Jang têmuan amên uku ade do o tênu un tun tuaiku ayok si mêningêa. Sênyatai yo amên ade dê lok nikêak biasonê minyêm ngen kêtuai adat, minyêmnê o kulo makêi mahar, kêlai maharnê kedau nadêak kêtuai adat o. Minyêmnê kulo coa nam api bae, jijai amên ade dê lok nikêak biasonê dê minyêm o dê nangêp tuai nak kêluargo dê lok nikêak o, jijai si tê tanggung jawab ngen kêis o ngut sudo acara nikêak. Uku ade mêgong kêis yo dê nêlêi tiakku, amên cerito kêluargo kêis yo bi tu un utuk dê kê lêmo ngen uku. Têmu un kêis yo harus ngen anok sêmanêi dê tuai jijai amên dê luyên lok makêi do o harus minyêm.",culture & heritage
136,"Cet itê têmi uk istilah penginapan, memang penginapan o adeba pnan itê têmalêm. Jenis penginapan muloi kuni hotel sapêi losmen. Dau tun namên amên hotel o bi pasti dau fasilitas mêmêcêm, ipê igai uyo utuk hotel bi nêpek tando bitang jano melati. Duai pnan yo dê bi pasti beda fasilitas. Tamêak dau bitangnê dau kulo fasilitasnê. Ade duai jenis hotel, ade hotel umum ade kulo hotel syariah. Nak Indonesia duai hotel yo têmuan aturan ngen fasilitas dê beda. Biasonê itê nam kêmliak kuni tip pelayanan dê nêlêi hotel. Hotel syariah pelayanannê berdasar ngen ca o agamo Islam. Awêi kêkêmuk menem do o pakêi sertifikat halal. Waktau masuk kulo amên slawêi ngen smanêi harus ade identitas dê jelas, coa si bakêa misin amên identitas coa jelas.",leisures
190,"Uku amên gidong libur biasonê misai waktau ngen hobiku ngewea nak laut, amên galok bilai mingau uku ngen kuwatku galok bêduai bae keme bi mêsên biduk utuk ngewea, biasonê keme lalau kêkiro jam lêmo pueng pas sudo subhu, sapêi nak biding laut jam num amên gidong umok coa lai kêkiro duai jam keme bi sapêi spot pnan ngewea, amên gidong umok lai têtiko sapêi têlau jano pat jam. Keme coa an amên gidong kan dau paling ngewea cuma lêmo jam paling an, tapi amên gidong kan sunyai têtiko sapêi pêlbêak. Uku sêbênêanê muk kan o coa terlalu igê ba, biasonê amên belek ngewea kan nê paling uku mok didik bae sisonê uku magiak ngen tun dêpêak umêak ade têtiko kan dê coa uku muk kulo tapi têp uku min belek. Gennê hobi amên bi lalau ngewea asai payêak kêrjo bêbilai nyêp.",leisures
646,"Utuk manêu olah raga ade dê itê perlu makêi alat ade kulo dê coa, rêrato utuk olah raga dê mkaêa alat o têmasuk olah raga dê agok bênêk ngen dê bênêk. Uku amên utuk olah raga dê biaso uku makêi adeba krita, utuk alat olah raga dê dio memangba utuk gonê agok la ang tapi utuk tê  makêi alat yo têngên bae itê nam makêi, lok pêpueng kêbilai jano pêlbêak têgantung ngen waktau tê. Amên itê gmuno alat olah raga krita yo amên uku biasonê pueng, kêrno waktau pueng o agok utukku, du kulo amên pêpueng o udaronê kulo gi padek utuk itê olah raga, uku kulo biaso amên min krita pueng paling didik kêkiro lêmo kilometer amên bilai kerjo tapi amên gidong libur biasonê uku galok sapêi dêpuluak jano lêmo belas kilometer.",sports
181,"Ade dê galok noton film prang ade kulo dê galok film romantis. Tapi ade kuwatku  gennê Santoso awok bi tuai tapi gimasiak hobinê têmoton film kartun, uku heran nyên ngen kuwat dê do yo. Uku nak dasêi dau film kartun yo, memang anokku kulo cet têmukua CD film kartun  jijai amê si bi jêmau biasonê nunyaunê bae, uku tingêt ngen kuwatku yo nano jijai uku minoi ngen anokku kuni si muang trus uku mêlêi ngen kuwatku. Kêmbiak dau nê ade asaiku lêbiak kuni duai puluak CD asaiku, si tujau nyên nadêak nê amên ade igai nvlêi si bae. Tetiko uku coa abis peker ngen kuwatku yo amên bi noton film kartun cigai si tingêt waktau, têtiko kadêak ade dê nêlpon kulo coa si dulai amên gidong noton. ",leisures
126,"Spanjang taun duai ribau duai puluak duai ade kêkêdau pnan wisata dê gidong rami ngen dau tun bi namên. Kuni kêkêdau dê rami o kêrno bi jijai obyek wisata bêlau, sedangakan dê luyênnê dê an nêbêlau tun igai ngen cet jijai lokasi even. Pnan wisata o dau mcibêa nak dau kota kan Indonesia. Awei dê gidong viral o adeba Rengganis Suspension Bridge jano jamên brayun dê ade nak Patengan, Kecamatan Rancabali Kabupaten Bandung Jawai Barat, dê dau tun namên jijai kulo jamên brayun dê paling panjang nak Asia Tenggara. Jamên brayun yo kêpanjangnê têlau otos tujuak puluak meter kêlkatnê tujuak puluak lêmo meter. Panjang jamên brayun yo lêbiak panjang kuni jamên Situ Gunung. Jamên brayun Rengganis yo mubung wisatawan kuni bang masuk kawah Rengganis moi lokasi kawah. ",leisures
483,"Nak sadêi Topos Lebong ade cerito rakyat tun Jang dê bêtuweak jaman o, amên têmi uk ceritonê waktau zaman o dau tun bêtuwêak tip sadêinê, jijai amên si têmau tun dê bêtuweak kuni sadêi luyên si bakêa majok api dê kuwêt lêmaunê. Jijai nak cerito yo nak sadêi topos o ngut uyo gi ade kês waktau têbo o blago ngen makêi lêmau mêmasing, nak di ade butau dê têlngup ngen awêi kês tun têmot, mnurut ceritonê butau o ba ngut uyo tun-tun Jang khususnê nak sadêi Topos yo pêcayo amên cerito o memang bêbênêa ade. Amên itê lok kêmliak pnan o jijai kuni kota Cu up moi arah Lebong nyipang nak Kecamatan Rimbo Pengadang moi arah Topos, mungkin kulo pnan o uyo bi ade dê murus jiai mudêak itê lok têmau.",culture & heritage
455,"Peringatan Maulid Nabi jijai bêtuk penghormatan bilai laher Nêbai Muhammad SAW tip tangêa duai bêlas Robiul Awal taun Hijriyah. Umat Islam memperingati  jijai bêtuk cito ngen Rasulullah SAW. Dau kegiatan  de nanêu nak bilai o sesuoi ngen cao jano tradisi nak daerah dê memperingati o. Awêi dê nêa siswa-siswi MI Nahdhatul Ulama 01 ngen 03, Situwangi Banjarnegara made peringatan Maulid Nabi ngen tema “ Dengan Bersholawat Mari Tumbuhkan kecintaan kepada Rasulallah “. Nak acara inti peringatan Maulid o sênapêi Kyai Sofan Saleh si o pengurus Madrasah Diniyah Assafiyah, amên peringatan Maulid Nabi adêba bêtuk penghormatan lahêrnê Nêbai Muhammad SAW kêrno Nêbai Muhammad SAW nutus Allah SWT tu un moi dênio utuk mênêa sempurno ahlak mulia. Ahlak mulia adeba sopan, santun ngen beradab.",religion
707,"Lok têatêi kulo amên itê lok têmukua barang elektronik, kêrno uyo bi dau tun jêmuwoa barang elektronik dê gonê mêmudêak. Uku pêrnêak têmukua alat utuk cêmukua buk, ayok têmukua uku kêmliak kilêak go dê ade nak toko memang gonê agok la ang, pas uku kêmlaik nak ade do aplikasi ngen barang dê srai mreknê o uak agok mudêak siliak gonê, jijai uku mêsên dê aplikasi o ipê igai nak di si madêak gratis ongkir, nekerku bi mudêak nyên ba gonê. Pas barangnê bi sapêi coa kulo uku langsung mukok kêrno waktau o kulo uku gi ade kêrjo jijai ati spêt mukok, pêlbêak bilainê uku mukok kênliakku barang o srai nyên ngen dê klokku, tapi pas uku cêmubo têni ukku saêinê agok kasar coa si awêi suaro dê uku kêmliak nak toko waktau o, mênnê uku cêmubo cukua aseanê coa si awêi kênloknê, pisêunê ku ang tajêm ngen saêinê o agok kasar.",technology
725,"Utuk zaman uyo gesea kutê bi sêrbo maderen ngen adenê kemajuan tehnologi, itê dê gi nam mêding lêm tehnologi yo kulo harus nam mok sisi positif ngen nam têmotoa cao zaman uyo. Amên itê dê manêu usaho swasta dio dau kesempatan utuk tê nam mok manfaat kuni tehnologi moderen yo, coa didik uyo tun nam sukses ngen gêmuno tehnologi yo. Dau kulo dê nam itê makêi awêi aplikasi dê dmukung usaho tê, itê cukup makêi hand phone bae itê bi nam manêu usaho dê itê têmuan. Awêi dau kêkuwatku dê bi manêu usahonê makêi jaso online, amên kênliakku têbo bi maju kuni waktau sêati si makêi jano gêmuno tehnologi uyo, jijai utuk tê dê ati gmuno cuboba utuk dapêt manfaat kuni tehnologi yo.",technology
653,"Ekstrakurikuler adeba program tamêak kni sêkulah utuk mêlêi pnan siswa nak lêm bakat. Ade kêkêdau mêcêm ekstrakurikuler dê ade nak sêkulah, awêi olah raga, kesenian, ngen dau igai dê luyênnê. Tapi amên itê madêak masalah ekstrakurikuler olah raga ade kêkêdau olah raga dê jijai favorit dê pertamo olah raga basket, nêbaco nak harian daily.com baket o adeba olah raga dê dau mênêa kompetisi nak tikêt anok uai, makonê dio mênêa tun uai dau snang. Basket baik kulo utuk pertumbuhan anok uai dê baêa dewasa. Keduai Futsal sumber kuni tweeter olah raga yo dau dê snang têmasuk kulo olah raga dê dau nak sêkulah masuk lêm ekstrakurikuler. Ketêlau Karate sumber kuni youtube tujuan kuni ekstrakurikuler karate yo utuk jêmago awok kuni tun dê kidek ngen itê ngen ade manfaat kulo utuk fisik.Kepat mêlwên sumbernê kuni TribunNews olah raga yo awit jijai olah raga wajib nak sêkulah, manfaatnê srai ngen olah raga basket nam têmikêt utuk pertumbuhan awok dê gacang.",sports
432,"Negrai tê adeba negrêi dê berdasar agamo, dasar negrai tê adeba Pancasila dê berdasar Ketuhanan ngen agamo utuk tun mêmasing, mako wajar amên norma agamo nak negrai tê jênijai aturan utuk masyarakat terutamo utuk manêu idup bêbilai. Amên kêmliak Kamus Besar Bahasa Indonesia norma tainê peraturan jano ketentuan dê mêkêt wargo ngen kelompok masyarakat. Norma agamo asalnê kuni Tuhan Yang Maha Esa biasonê ade nak kitêb suci mêmasing agamo dê tujuannê adeba utuk matur idup masyarakat supayo nam matur prêngoi tê sêsuoi ngen kitêb suci dê itê têmotoa. Nak lêm idup bêbilai dê nakêi lêm norma agamo adeba bêduo sê ati muloi aktivitas, gunonê adeba têmuluk utuk nam dapêt asea dê awêi klok tê ngen maok itê kulo magêa Tuhan Yang Maha Esa.",religion
133,"Do dê wajib itê meker amên itê mtomoi pnan luyên adêba pnan têmalêm. Ade kêkêdau pnan têmalêm nam itê miliak lok nak hotel, motel, jano penginapan. Utuk miliak pnan itê biasonê kêmliak lokasi pnan itê têmalêm kilêak, amên si uak kuni kota bi jelas itê miliak hotel kerno nak hotel biasonê fasilitasnê cukup. Amên si pa ok kota jano nak têngêak kota itê nam miliak penginapan kerno utuk itê mêsoa kêkêmuk kulo coa si saro do igai amê peninapan siwonê bi pasêt lêbiak muêak. Beda ngen hotel go nê la ang tapi fasilitasnê cukup, jijai kutê dê itê lok cukup itê mêsên kuni bilik bae.",leisures
33,"Ade do igai dê sbangso jê ing ngen pêtêa gen nê kabêu, asainê bi lok srai ngen jê ing, amên nak Sumatera kabêu yo mudêak itê têmau tapi amên nak daerah Jawai agok payêak mêsoa nê, mungkin ade tapi coa tun dau namên. Dio biasonê muk gen skulêm matêak bae ja ang ade tun kêmsok, tapi amên kênsok sênamêa jano sênatên sudo kêpadek nê, Cuma mêak dau igê muk, amên dau igê nam kêson lok mênyêak saro ngen gis kulo. Muk kabêu yo amên sênkulêm padek nê ngên samêa caluk, tamêak igai amên mêi agok panês dio têmamêak sliro nyên, amên lok snamêa biasonê têntus makêi dlapang kilêak sudo o gnureng tênamêak ngen kan trai baru snamêa mdiranê mêsok igai, tapi kingêt amên coa lok kêson mêak muk dau igê.",food & beverages
1082,"Waktau gêpo Cu up bêl o dau tun coa sêsako amên têbo titik dê ade paok kota o bakêa mlêtup, jijai tun dê tingêa nak kota Cu up o coa ade persiapan gok didik makonê dau korban dê kêno waktau têbo o mêltup. Uku waktau o tingêt nyên an sudo kejadian o uku pas belek msadêi, kêrno lok kêmliak lokasi têbo dê mêltup o uyo awai ipê. Coa si uak utuk sapêi moi têbo o nak di uku kêmliak amên têbo o kanyo coa tê sêsako amên bakêa mêltup, têbonê titik coa si lêkat igê, ipê igai coa si ade tando têbo o dê bakêa mêltup. Ruponê pas duso mêltup o baru kten kutê amên slamo yo bêak têbo o dau bliang dê panês, jijai uyo têbo o pnan tun dau tamasa tip bilai libur.",slice of life
162,"Aktivitas bêbilai ngen kêrjo do o bae nam mênêa itê jêmau. Kêrjo rutin dê tip bilai o têtiko mênêa itê miliak lalu mto amên gidong libur utuk kêmaên kêpayêak. Mto ngen keluargo jijai kegiatan dê pas utuk mêlnyêp kêpayêak, coa si cuma do o bae dau kulo manfaat dê itê dapêt pas gidong mto ngen keluargo. Manfaat mto ngen keluargo yo têmamêak kenangan, mêlnyêp stres, pekeran  lêbiak têbkok ngen têmamêk asai snang. Mabis waktau mto ngen keluargo srai bae itê mênêa kênangan ngen tun dê itê sayang. Cet Mto barêak yo ngen keluargo kulo jijai kucai bakêa mênêa itê ngen keluargo snang. ",leisures
34,"Têmi uk jê ing ngen pêtêa pasêt dê tingêt ngen mon dê khas, kêrno kêmuk dê dio dê mênêa mon angêak sudo muk nê. Dau tun coa lok muk dio tapi dau kulo tun dê mêsoa kêmuk yo. Pêtêa ngen jê ing tun dau coa galok kêrno mon nê o tapi dau manfaat sêbênêa nê. Amên mnurut Pusat Data ngen Informasi PERSI (Persatuan Rumah Sakit Seluruh Indonesia) jê ing dau mengandung vitamin ngen mineral kulo dau serat. Jê ing kulo ade khasiat Diuretic dê nam mlacêa mênyêak, dio bêguno nyên utuk penyakit jantung koroner, manfaat luyên nê utuk kêmuang resiko diabetes kêrno kandungan asam ngen mineral nê. Amên pêtêa dau mengandung gula alami awêi Sukrosa,fruktosa ngen glukosa tênamêak ngen dau serat.",food & beverages
44,"Jamu kunir asem adeba jamu tradisional pungsi nê utuk mêlacêa haid utuk slawêi, mêlacêa pencernaan, mênêa usus bêrsih, awok padek ngen mêlnyêp jabêt . Dau slawêi menem jamu kunir asem kêrno dau nyên manfaatnê. Menem jamu yo cao têratur nam têmamêak stamina awok kêrno kunir asem mengandung anti bakteri ngen anti peradangan, i o kulo utuk supayo awok nam uak kuni pa o penyakit. Ahli gizi sêpakat amên kunik dau manfaat utuk kesehatan nêbaco kuni Webmd.com kunik dau mengandung kasiat utuk kêma ên pênyakit awêi osteoporosis, sênai gis, sakit magh ngen kolesterol lêkat. Kunik kulo baês utuk babok kêrno ade anti kandungan oksidan.",food & beverages
61,"Uku dau tun madêk nam ngesok, memang bêl o uku pernêak kerjo nak umêak makan Padang waktau gi bujang. Ade tiko waktau keme blunguk nak dasêi ngen kêkuwat, uku sêngajo kêmsok kan mas snatên,mênêa samêa ngen têmumis pucuk. Waktau uku kerjo bêl o nak umêak makan gesea tip bilai uku nak dopoa, ade kêkiro duai taun kerjo di waktau o uku bi jijai juru ngesok nak di, kêrno uku tunnê memang lok bêlajêa makonê uku nam kêmsok lapên jano bae, uyo uku gi cet mulang bae utuk mingêt jano pa o rêrêpêak lapên-lapên dê lok kênsok, mungkin amen sudo yo amên bi cigai lok kêrjo ngen tun uku nam mukok umêak makan dewek.",food & beverages
199,"Mbaco bukau dio hobi nê mênêa itê lêbiak têmamêak wawasan ngen pekeran jijai têbuko ngen lapang. Luyên kuni têmamêak lêmau mbaco kulo baik utuk latihan otok ngen pekeran. Mbaco nam têmulung jêmago otok kunyau otok nam manêu fungsinê cao sempurno. Pas gidong mbaco otok kêrjo utuk peker, menganalisa kêkêdau masalah, mêsoa dalên kêluwêa ngen solusi sapêi têmau hal-hal bêlau. Manfaat cet mbaco bukau utuk kesehatan fisik ngen mental o dau, sapêi hal yo bi dau peneliti nak dênio. Mnurut Nurhadi nak lêm Dalman (2014:13) ade kêkêdau dê itê dapêt kuni mbaco itê nam faham cao niên kutê isai dê itê mbaco, têmakêp ide pokok jano gagasaan utamo bukau cao gacang, dapêt informasi masalah jano bae ngen kenal ngen tai kato dê agok payêak.",leisures
525,"Bi pasêtba tip daerah o ade gennê kêmuk khas kuni di, barêak nak Lampung kêmuk khas o luyên kuni kêkucêp ade kulo kêmuk khas dê bidau tun namên. Uku bae jak tingêa nak Lampung yo kêrno bi cet muk jijai tagiak kulo ngen kêmuk yo, amên nak Lampung gennê Seruit dio jenis lapên dê ja ang tun Lampung dewek nam têmingêa. Seruit yo sederhano sêbênêanê utuk lapên mukmêi itê sêmyap sêruit yo dê isainê kan nangang jano gênureng, samêa caluk, pindang kan, têpuyok ngen sêkulêm. Sêkulêm o dê biasonê ade pêtêa, jê ing uai, têlung sêkulêm, kemangi, lêpang ngen ade igai dê luyênnê, utuk mukmêi makêi seruit yo biasona kulo mukmêi sêsamo, awêi amên ade acara kêluargo jano bêbilai mukmêi nak dasêi ngen anok prêpuan kulo. Kêrno mênêa ngen bahannê sederhano jijai têngen bae itê nam mênêa.",culture & heritage
1058,"Amên kêmliak tun nam idup ngen pasangannê sapêi tuai do o têtiko têbayang ngen itê, asainê padek nyên gi nam idup sapêi barêak o. Amên nam mnurutku kucainê tingêa ngen itênê kêrno lêm manêi idup umêak tanggo o bi pasêtba dau masalah, amên masalah o itê awit madêak ngen harus têbukok kulo ngen pasangan, asainê amên itê nam manêu barêak yo mudah-mudahan itê ngut tuai nam sêsamo. Têtiko amên kêmliak ade tun umêak tanggo têtêgoa bribut do o asai slen o pasêt ade, tapi itê lok têmulung kulo coa gi mungkin kêrno do o urusan pribadi. Amên si dê minoi saran mu gkin ngen itê paling itê cuma sêbatas saran bae, tingêa ngen dê manêunê lok têmotoa saran tê jano coa.",slice of life
418,"Ade do pendakwah dê bi dau tun namên adeba Yan Gymnastiar ngen dê dau tun namên Abdullah Gymnastiar jani Aa Gym. Coa si cuma jijai pendakwah bae tapi si kulo adeba penyanyi, penulis bukau, pengusaho ngen dê têmgok pondok pesantren Daarut Tauhid dê ade nak dalên Geger Kalong Girang Bandung. Pondok Pesantren yo têgok jak pat September sembilan belas sembilan puluak. Aa Gym cet têm ang masalah dê ade nak lêm kêluargo ngen pêrnêak jnolok Ustadz kelurgo bahagia, tapi hal yo jijai kontroversial kêrno media mumum Aa Gym poligami nikêak ngen sêlawi luyên. Mnurutnê hal yo adeba godaan nak lêm idup dê mênêa si litok ngen jijai titikbalik nak lêm idupnê utuk fokus ngen tujuan idup jêmalang akherat iso si dênio igai.",religion
73,"Sêkêa adeba dê do alat dê cet nakêi utuk ngêsok, tai sêkêa o dewek adeba utuk lepek sêmisit  ngen cêmcong rêrêpêak dê biasonê nêa tun kuni kiyêu tapi ade kulo dê kuni plastik. Dau tun sêbênêanê miliak sêkêa kuni bahan kiyêu, coa si coa ade sebab sêkêa kuni kiyêu jijai pavorit kêrno sêkêa kiyêu nam jêmago matai pisêu têp tajêm ngen betuknê dê kukuak mênêa coa mudêak kêsia waktau nakêi utuk mênyisit jano mênyêcong. Luyên kuni o sêkêa kiyêu mudêak mêrsihnê ngen go nê kulo mudêak. Kiyêu dê gênuno utuk mênêa sêkêa yo biasonê kiyêu dê padek ngen coa mudêak pêcuak.",food & beverages
35,"Coklat pertamo kilai nêmuk tun penduduk Mesoamerika kuno utuk menem, bêl o Cuma bangsawan bae dê menem, tapi zaman uyo coklat bi jijai asai dê terkenal nak dênio. Luyên kuni nêmuk biaso nam kulo nêa utuk menem sêngok jano panês. Coklat mengandung Alkaloid-Alkaloid awêi Fenetilamina ngen Anandamida dê ade efek fisiologis utuk awok kêrno kandungan nê dau Serotin nak lêm otok. Amên mnurut ilmuan coklat dê nêmuk nak batas normal ca o teratur nam têmu un tekanan dalêak awêi antioksidan dê nam kê mu ang radikal bebas nak lêm awok. Coklat kulo mengandung Theobromine ngen kafein, kêduai nê bi dau tun namên dê nam mênêa coa stêkuk. Mako nê amên itê ngêding asai stêkuk itê nam menem jano muk dio utuk milok stêkuk.",food & beverages
489,"Lampung ade kêkêdau snyatai tradisional, dê dau tun namên ade gennê badik, candung, terapang, payan ngen igai dê luyênnê. Amên dê paling dau tun namên o adeba badik, snyatai yo bêtuknê awêi golok tapi ukurannê agok titik ngen ujung agok lucuk tajêm. Snyatai tradisional dê dio ja ang lêpas kuni pingang amên nak sêsadêi, amên nak kota kêrno ade aturan coa buliak min snyatai tajêm makonê nak kota ja ang itê kêliak tun min, tapi rêrato nak dasêi amên tun Lampung si bi pasêt têmuan. Utuk itê amên lok têmuan snyatai yo mudêak kêrno dau tun jêmuwoa, tingêa itê miliak dê dipê dê buatannê baês, kêrno utuk snyatai yo biasonê dê baês o kênliak kuni bahan mênêanê ngen sêpuaknê. Gonê kulo mêmêcêm muloi kuni dê la ang sapêi dê mudêak ade.",culture & heritage
29,"Uku ade cubo muk benik unok bê êm, amên nak Riau jano Padang tun madêak nê lamang tapai, utuk bênik dio bahannê kuni bêlas poi pulut, satên, ngen silai didik, kêmsok nê nak lêm buluak uai. Amên bê êm nê kuni bêlas poi pulut mêlêu kênsok trus nagai. Ca o mênêa bênik nê bêlas nêpuk bêbêrsih cênapua ngen satên nasuk lêm buluak ngen nêlapis dawên pisang, kêmsoknê sênyêp nak aang ngalai sapêi mêsok kVkiro duai jam. Amên bi mêsok nêgit buluak nê têntok bêniknê nêpek nak pingan jani makuk das nê sniram ngen bê êm dê bi jijai, sudo kêpadek asai nê. Amên lok cêmubo mênêa coa si saro igê da.",food & beverages
660,"Pengertian olah raga adeba gêmrok awok utuk mênêa kuwêt ngen sêmêhat awok, jijai coa heran manfaat kuni olah raga adeba nam têmu un resiko kêno sakit jatung. Hal yo kêrno aktipitas olah raga dê awit nam têmulung utuk mêlacêa dalêak nak lêm awok ngen nam kêmuêt têlan ngen blat nak lêm awok. Ngen olah raga itê nam têmukêt kmasai atêi snang ngen rilek awêi olah raga senam. Senam adeba dê do cabang olah raga dê mênêa gêrok dê perlu ade kekuatan, gacang, ngen gêrok awok dê têratur. Olah raga senam sêbênêanê dau manfaatnê utuk manusio kuni kesehatan jasmani ngen rohani. Lêm zaman moderen yo senam kulo dau perkembangan, uyo tamêak dau mêcêm senam, dê cet jijai nak lêm tanding adeba senam irama. Senam irama yo adeba senam dê makêi gêrok bebas ngen ade musik, gerok nak senam irama yo nambae berupo ketukan, têpuk tangên ngen dê luyênnê, makonê gêrok senam yo awêi mêna ai nam manêu su ang jano dê dau.",sports
640,"Dau dê nam itê manêu utuk olah raga lêngan nak dasêi, uku uyo omor bi lêmo puluak taun lêbiak Alhamdulillah amên awok gi ngêding sehat. Têtiko kêkuwat coa pêcayo amên uku madêak omorku bi lmo puluak taun lêbiak, kucainê ngen uku adeba tip bilai uku usaho nam kêmluwêa eteng walau si didik. Jijai luyên kuni olah raga lêngan yo nano uku kulo galok mênêa kesibukan ngen mêrsih umêak jano mukut glung umêak, ipê igai uyo uku kulo muloi têtanêm nak blakang umêak ngen uku mênêa kesibukanku barêak o coa ngêding do oba bi masuk olah raga utukku. Amên ku ang pêcayo buliak ba cêmubo dê awêi uku manêu bêbilai. Dê niênnê kulo itê cuma mok didik waktau ngen coa gêmangau kêrjo tê.",sports
1068,"Ngen têtanggo o itê dau harus namên awêi ipê prêngoi têtanggo tê, amên itê bi namên do o mudêak utuk tê nam capua ngen têtanggo tê. Memang ade pao têtanggo dê si coa lok alêak amên miling do o coa jijai masalah kunyauba itê dê mngalêak dê pêtingnê si jibêak sapêi gis atêi ngen itê. Mnurutku utuk nam idup ngen dau têtanggo o ipê igai têtanggo bêlau, pertamo itê nguta itê bi nam kêmlaik prêngoinê awêi ipê, amên itê bi namên do o mudêak utuk tê nam bunok ngen têtanggo o. Walau têtiko cuma itê dê ngêrtai ngen têtanggo tapi sinê coa lok ngêrtai do o mêak jêmujai masalah, amên jnijai masalah itênê dê têtiko coa taên tingêa paok negn si.",slice of life
417,"Abdullah Bin Abu Quhafah dê itê namên Abu Bakar Ash-Shiddiq adaba do antaro sahabat Nêbai dê pertamo masuk Agamo Islam. Jijai tun dê pertamo masuk Islam Abu Bakar jiai tun dê ade tugas lai utuk min tun dau masuk lêm agamo Islam dê bakêa jêmijai tokoh-tokoh pting nak lêm sejarah Islam. Abu Bakar jênijai Khalifah pas Nêbai bi mêningêa. Pas Nêbai mêningêa Abu Bakar gêmitêi fungsi politik ngen administrasi ngen mipin Islam. Dê jijai sahabat ngen penasehat Nêbai waktau o, Si laher lêmo otos tujuak puluak têlau Masehitrus mêningêa duai puluak têlau Agustus num otos têlau puluak pat Masehi. Sahabat Nêbai yo tun dau kênal ngen pribadinê dê jujur ngen hal jano bae, disiplin nge taat. Nak lêm kêkêdau cêrito Nêbai ngen Rasul gen Abu Bakar cet sênbut nam lêm Al Quran.",religion
27,"Tip daerah ade kêkêmuk de khas kuni daerah o, awêi daerah Kulau, kêkêmuk kuni di de galok tun têmukua utuk rubo adeba Lempuk, lempuk yo amên nak daerah Jawai sêbangso dodol, amên nak yo mênêa nê kuni bahan diyên, makonê go nê kulo agok la ang ipê igai amên gidong coa pako diyên. Ca o mênêa lêmpuk,  jijai diyên dê bi mêsok nêmok isainê trus nê eng moi blangai cênapua ngen satên kêtêa, utuk ukuran nê kêkiro lêmo buêak nyoa utuk duai puluak buwêak diyên, nulek sapêi si bubêak warno jano mêsok, memang agok an muk waktau mênêa nê pat sapei lêmo jam, amên galok tun mênêa coa pakêi capua jêjano, amên utuk jênuwoa têtiko cênapua nê bêlas poi pulut, itê lok namên amên bi mêsok do o amên nêgong cigai si mêlkêt nak tangên. Amên asainê padek nyên ngen dio nam bêtaên sapêi num jano tujuak bulên.",food & beverages
1081,"Api bae coa pêrnêak namên têngên bencano sapêi, utuk itê dê pnan tingêanê awit ade bêncano awêi pitok têbên jano gêpo do o mêstai sêsiap kuni ku uak bilai, misalnê awêi nak sadêi keme dê awit gêpo. Uku spêt tingêa kêkiro duai taun nak sadêi waktau o ade gêpo lai pas kulo uak malêm, kêrno bi siap yo nano jijai keme coa mngêding igê lok harus mlilai moi ipê. Jijai waktau gêpo o kêkiro taun duai ribau nak pnan keme asai gêponê kuwêt nyên, kêrno umêak keme umêak kiyêu ngen atêp kuni seng memang mênêa umêak dê taên ngen gêpo jijai keme agok tênang dêbaning ngen tun dê luyên dê ade paok keme. Waktau gêpo o tun-tun dau mlilai kuni dasêi tapi keme têp tingêa nak dasêi cuma mêding bae gêponê, mênnê dau umêak tun dê usak ipê igai umêak dê makêi semen do o rêrato usak, utuk umêak keme têp aman.",slice of life
642,"Utuk pemain bal dê uku paling sang dê jijai favoritku o adeba kiper Markus Haris Maulana dê uyo jijai pelatih kiper Timnas. Dê uku snang kêmliak si o nak tip si tanding caonê jano taktiknê dê nam kêmiro moi ipê bal o bakêa si têmakêp, amên kênliakku utuk kêkêdau kiper Indonêsia si o têmasuk kiper padek dê itê têmuan waktao o. Memang coa mudêak utuk jijai kiper, kiper o adeba tun dê paling têrakhir nak lêm Tim dê jêmujai itê alêak jano menang, makonê utuk jijai kiper dê niliak o luyên kuni caonê têmakêp bal, kêlkat awok, ngen cao si namên moi ipê kêkiro bal o lawên lok mpek, utuk dê terakhir yo bêbênêa tun dê namên cao lawên min ngen bakêa têmdang bal moi gawang.",sports
156,"Kêrno dau nyên tugas bêbilai têtiko mênêa awok agok ngêding litok, utuk kêmu ang asai payêak o keme bêrêncano lok moi liburan moi pnan wisata. Pnan wisata dê keme miliak dê ade nak Lombok kêrno keme kulo ati dau namên daerah nak Lombok, keme spakat utuk lalau wisata makêi jaso agensi. Kuni kêkêdau agensi dê tun mêlêi ngen keme keme miliak Authentic Lombok Tour kêrno kuni mbaco keme nilai agensi yo cukup baês. Keme peker ngen makêi jaso agensi wisata keme lêbiak mudêak ngen gacang namên pnan-pnan wisata dê baês nak Lombok, dê niênnê lêbiak nyaman. Ternyato agensi dê keme miliak coa si salêak, kêrno kutênê mênêa keme puês ngen asainê coa keme mudêak mlupo pengalaman yo, awêi nak Pink Beach, Tanjunga Aan ngen kêkêdau pnan dê luyênnê. Do igai kêlbiak nak agensi yo pemandunê ramah ngen pelayanannê mênêa acara liburan keme jijai coa mudêak mlupo.",leisures
1067,"Idup ngen dau têtanggo yo mêstai itê namên caonê, coa si kutê têtanggo nam têmotoa awêi ipê pekeran tê, têtiko kêmliak itê dê mngalêak sakonê itê coa binai ngen si. Tapi kutê o têgatung ngen itênê, amên itê kêmliak têtanggo dê galok mrugai tun do o itê jêmago bae jarak tê ngen mêak mêlêi atêi igê, amên si mudêak emosi itê bêrusaho mênêa masalah ngen si. Amên uku bi faham nyên ngen têtanggoku ipê igai bi pêpuluak taun bunok, jijai ngen têtanggoku ngut ba uyo coa pêrnêak uku bribut, ade dê bi awêi sêpasuak nyên amên dêmingau bae coa têmau asai inau o pasêt ade. Uku tunnê galok têngen ngênguta do o mênêa tawai, uku ade asau snang amên kêmliak tun tawai, têtiko gidong ade masalah nak pnan kêrjo amên bi nak umêak ipê igai ngênguta ngen têtanggo do o uku bi pasêtba mêsoa bahan utuk nam mênêa tun tawai.",slice of life
644,"Dau pemain olah raga dê itê snang nyên kêmliak amên si main, têtiko amên itê gidong nak luwêa itê lok belek gêgacang cuma utuk nak kêmliak pemain favorittê o tanding. Main bal o paok si kutê tun lok si sêmanêi jano sêlawêi dau dê snang tmoton, ipê igai ade dê agok calak mainnê kulo baês khususnê sêlawêi do o bi jijai favorit o ba ngen si. Utuk pemain jano olahragawan dê itê snang o buliak bae jijai favorittê tapi mêak kulo kêrno kuwat tê ade favorit luyên itê kulo agok coa snang, biasonê ade dê barêak yo kloknê amên sêsamo favoritnê o bêlawên tmoton kulo sêsamo nak coa ja ang kulo jijai ribut antaro kuwat ngen kuwat.",sports
138,"Itê bi namên nak Indonesia ade hotel syariah. Berdasar fatwa DSN-MUI 108/2016 maksud ngen usaho hotel syariah o adeba dê sêmyap pênan bilik-bilik nak lêm do bangunan dê lêkêp ngen jaso playanan kêkêmuk ngen tujuandapêt utung. Nak lêm hotel syariah playanannê nêbatas, i o kulo ngen tamu harus seleksi kilêak. Ngen dasar fatwa o dapêt itê madêak amên hotel syariah o adeba hotel dê manêu playanan jano fasilitas makêi prinsip agamo Islam, kêkêmuk nak di kulo harus ade sertifikat halal, nak biliknê kulo ade sêndio alat sholat ngen Al quran utuk tamu nam ibadah. Pasangan dê lok têmalêm nak di kulo amên coa min tando bi nikêak coa buliak têmalêm nak di.",leisures
412,"Nak lêm Islam dê têkadêak tokoh agamo adeba kiyai, cendikiawan Muslim, Dai jano tun dê têmuan smangat bêjuang nak lêm smapêi pengetahuan Islam. Dê nanêu tokoh agamo ngen lembaga agamo kêmbiak perlunê nam mêlêi pemahaman tentang agamo Islam ngen itê  supayo dapêt mênêa tun Islam lêbiak baik ngen nam beramal baik. Dê nanêu tokoh agamo khususnê agamo Islam o luyên kuni sêmapêi pengetahuan, si kulo majêa ngen mêlêi arah ngen masyarakat utuk mênêa hal dê baik sêsuoi dê ade nak Al Quran ngen hadist Nêbai. Ngen ca o o amên itê taat ngen dê najêa kuni Al Quran ngen hadist Nêbai nak bêbilai bakêa slamat dênio akherat.",religion
104,"Ade do wisata laut nak pnan keme do o kuni zaman uku gi titik bi dau tun namên gennê Pasir putih, nak yo ba bêl o amên gidong anok skulah libur pasêt nyên pênuak tun têko têak kuni ipê bae. Uku gi tingêt niên waktau o amên ati moi pasir putih amên libur asainê ade dê ku ang, amên uyo mungkin kêrno bi dau pnan wisata khususnê nak wisata laut jijai dê lêbiak baês, pasir putih yo uyo sunyai pnannê kulo bi kêmbiak ngêinê, bêl o masuk miyo itê mêngasên uyo bi cigai api bae lok masuk cigai ade tun dê murus. Menurut kemeterian Pariwisata pnan yo bi cigai nam mrusêak kêrno bi cigai tkurus igai, amên lok mukok awêi bêl o igai dau muk biaya, padahal pnannê coa si uak kuni kota, nak biding dalên igai. Amên mnurutku dê padeknê sênrêak bae ngên api dê lok investasi ngen cao nlelang, amên bêl o kan pemritêak dê murus. Sayang bae amên coa nam gmuno igai.",leisures
649,"Dau tun madêak ngewea o kêrjo tun malas, tapi amên mnurutku tun malas coa gi bakêa lok ngewea. Utuk itê têmukua alatnê bae itê nam mabis jutaan caci, amên ngeweanê o luyên kuni nam min asea belek di kulo utuk têmamêak asea ngen jêmuwoa uliak tê o. Uku pêrnêak mêding asea kuni ngewea yo, waktau o uku tu un moi laut brakat sudo subhu, sapêi pnan jano lokasi kêkiro jam tujuak pueng, pas nyên waktau o cuaco giding baik ngen kan kulo gidong dau, uliakku dau kan tenggiri lêm kutak kanku bi pênuak, jijai uliak dê coa nam masuk kutak gi agok dau, kan tenggiri yo dau tun lok, gonê kulo agok la ang, jijai dê uliakku dê coa nam mpek lêm kutak uku jêmuwoa kêrno pas itê mbiding do o dau dê mot itê api dê lok jêmuwoa kan si bi pasêt mok, jijai waktau o uku dapêt caci kuni jêmuwoa kan o kêkro tujuak otos ribau, dê lêm kutak pênuak uku min belek.",sports
677,"Cet amên gidong libur coa lalau jano gidong coa ade acara, biasonê uku nak dasêi têtiko uku kulo majok anokku dê pisêt main game bal, sapêi têtiko kêmbiak serunê keme main coa mêngêding coa tê namên bi kêdau kê an, tapi amên utuk mukmêi ngen pas waktau sêmyang keme bi pasêt bêdan kilêak. Memang anokku dê pisêt ja ang lok lalau amên coa ade pêting nyên srai ngen uku, do oba amên keme gidong nak dasêi keme awit main game bêduai. Utuk main yo pertamo dê majêa uku o anokku dê tuai, ayok o uku namên ade permainan yo tapi uku ati namên jano ati nam cao mainnê, pas bi nam uku cet majok anokku utuk main kuni si kêluwêa jijai nam main nak dasêi bae.",technology
650,"Ade alat olah raga dê amên nadêakku coa sêbrapo bênêk do oba krita, utuk itê dê bi omor olah raga krita yo sêbênêanê coa si bênêk igê. Amên ndingku jak uku galok krita tip pueng nak awok memang agok ngêding padek ipê igai tip pueng o eteng tê kêluwêa, amên bêl o sê ati uku mênêa barêak yo awok cet ngêding gêgis amên lok tidua kêlmên, ipê igai waktau o kulo ku ang grok, gennê itê kerjo nak ruangan dê ja ang kêluwêa eteng, amên dêbulên o têtiko moi bubêt sapêi duai kilai, tapi uyo awok bi ngêding sehat jijai bi ja ang bubêt. Mnurutku amên omor bi pat puluak minas utuk olah raga krita yo padek do igai waktaunê itê nam matur lok pueng jano pêlbêak jijai coa gêmangau kêrjo tê.",sports
415,"Kiyai utuk pemahaman Jawai adeba gen utuk dê tênuai jano dê dau tun hormat. Luyên kuni kiyai nam kulo nakêi istilah nyai utuk sêlawêi. Kiyai nam kulo utuk itê madêak ulama jano tokoh nam lêm agamo Islam. Mnurut Hamdan Rasyid Kiyai o ade tugas dê pertamo manêu tablikh ngen dakwah utuk nam mbimbing umat Islam, luyên kuni o si kulo ade kewajiban mêngajêa, dêmidik ngen mbimbing umat manusio supayo jijai tun dê beriman ngen manêu syarêat Islam. Kêduai manêu amar ma’ruf nahi munkar, amar ma’ruf tainê mêluak tun utuk nam baik amên nahi munkar tainê mê uak tun utuk kidek. Peritêak o utuk moi kutê masyarakat utuk majok ngen manêu kebaikan ngen majok mêak kidêk ngen sêsamo.",religion
824,"Coa kuté tun nam manéu usaho walau si dau caci, utuk ité dé ati pérnéak manéu usaho do o ité harus dau mlajéa kiléak dé utamoné utuk usaho dé bakéa ié manéu yo, jijai coa té nam gégulut utuk manéu amén ité dau ati namén. Lém maéu usaho dé niénné ité méstai nam pécayo ngen tun luyén tapi ité tép ité kémliak kulo perkembangan kuni tun dé ité pécayo o, amén asai si gi coa nam mégong amanh té sudo yo, do o méak an igé mot langsung bae génitéi ngen dé luyén api bae dé nam mégong kérjo dé néléi té o. Sébénéané utuk ité dé pokok manéu usaho o coa si bénék igé, dé pétingné tun dé ité majok kérjo ngen ité o sésuoi ngen dé kénlok té.",business
189,"Dau film Indonesia bi bêbaês kêrno kwalitas filmnê coa alêak kuni film-film luwêa dê tun mutêa spok nak Indonesia. Coa si cuma seru ceritonê bae tapi akting pemainnê sapêi sinematografinê coa mêmain. Awêi film dê cukup baês adeba The Raid. The Raid yo film aksi seni bela diri dê nêa sutradara Gareth Evan ngen bitangnê Iko Uwais. Nak lem film yo cemrito maslah peperang antaro pasukan polisi ngen pasukan bandar narkoba. Film yo kulo bêrasea tmoton adegan-adegan dê cukup bahayo ngen kten awêi nyatonê nak lêm aksi tip pran nak film o. Lokasi mênêa film yo mungkin tun coa dau namên, dio nêa nak kota Kebumen Jawai Tengêak. ",leisures
414,"Mok kuni kêkêdau pengertian kuni tokoh agamo itê nam mok kêsimpulan amên tokoh agamo o adeba tun dê itê mangêp mudêak paok, lêmaunê lêkat, berakhlak, têmuan keahlian nak bidang agamo sapêi têmuan wawasan agamo dê nam itê jêmijai guau nak masyarakat. Habib adeba do tokoh nak agamo Islam. Cao basonê Habib asalnê kuni kato Habb-Yuhibbu tainê kasayangan jano tun dê cênito. Amên cao istilah Habib adeba gen gelar kuni Nêbai Muhammad SAW dê Allah SWT cêmito, tapi coa kutê keturunan Nêbai Muhammad adeba Habib. Gelar Habib o cuma nêlêi ngen tun dê têmuan hubungan ngen nasab anok sêlawêi Nêbai dê têgen Fatimah Az-zahra, dê harus tnotoa silsilahnê supayo silsilah Nêbai coa putus ngut uyo.",religion
404,"Têmi uk ceramah agamo waktau kegiatan maulid nabi do o adeba do kegiatan lêm agamo. Kegiatan yo nade tip taun utuk mingêt bilai laher Nêbai Muhammad SAW, têmi uk ceramah waktau peringatan Maulid Nabi yo adeba wujud kuni syukur kêrno kêlaheran Nebai o bi min keberkahan utuk manusio nak dênio, awêi itê dau bi namên mnurut almanak Islam Maulid Nabi nade tangêa duai bêlas Robiul Awal Tahun gajah. Dau ceramah dê cêmrito riwayat lahernê nêbai Muhammad SAW kêrno jijai tun Islam dia pêting nyên utuk itê namên peristiwa o supayo itê nam têmanêm iman Islam nak atêi tê lêbiak lêm.",religion
434,"Kehidupan adeba proses bêlajêa utuk jijai tun dê baik. Utuk jijai tun baik bi pasêtba perlu waktau, tainê perlu proses ngen cao itê bêlajêa kuni pengalaman awok tê dewek jano kuni pêngalaman tun luyên utuk itê nam jijai pribadi dê baik. Kuni sêgai agamo dau cêrito dê itê nam mok pelajaran awêi mbaco nak  gramedia.com, cêrito tun buto dê dagang kerupuk dê têmuan atêi dê ikhlas. Si o mlayan tun dê gi uai, anok uai o madêak ngen dê dagang kerupuk o amên si coa lok masên tapi si minoi pelek caci, dê jêmuwoa kerupuk buto o madêak amên jêrkai o bi natur Allah SWT, uku cuma usaho amên jêrkai o memang milikku mako coa bakêa tukar. Têmi uk kecek tukang kerupuk buto o anok uai o sadar sudo o si mêlêi caci ngen dê dagang kerupuk o ngen caci lêbiak dau si kulo pêcayo amên Allah SWT têmaruak jêrkai liwêt si.",religion
459,"Bilai rayo Idulfitri adeba bilai rayo umat Islam kutê umat muslim dê ade nak dênio. Bilai rayo Idulfitri yo tando umat muslim kêrno bisudo manêu Puaso sêlamo dêbulên pênuak nak lêm bulên puaso kuni timoa matai bilai sapêi waktau magrib. Bilai rayo Idulfitri ade tainê suci berartai bersih kuni kutê duso ngen kesalêak. Bilai rayo Idulfitri yo adeba bilai kemenangan utuk umat Islam nak lêm têmaên hawa nafsu, milok mênêa dê coa baik mnurut agamo ngen têmaên nyemen. Nak bilai rayo Idulfitri luyên kuni têmukua bajau bêlau kêrno bajau bêlau o hukumnê sunnah dê paling petingnê adeba utuk têmambêak mênêa baik utuk awok, mêlêi maaf ngen harus peker utuk mubêak awok utuk jijai lêbiak baik igai.",religion
67,"Tamêak dau uyo tun dê lok jijai chef makonê dau skulah dê têmawêa keahlian nak bidang yo, kuni skulah menengêak kejuruan sapêi moi tikêt kuliah. Ade lêmo jurusan kuliah dê pas utuk têmikêt kepacok nak bidang kuliner, dê pertamo jurusan tataboga lêbiak pokus mlajêa ca o madê kêkêmuk, pengetahuan dasar kêmuk ngen kutê mlajêa masalah kêkêmuk. Keduai jurusan seni kuliner mlajêa tehnik ngêsok termasuk jano bae bahannê, proses mênêa sapêi nam gêmuno mesin produksi, ketêlau tehnologi pangan lêbiak pa ok ngen mbahas masalah proses, kêmas, mênêa kunyaun am an, ca o magiak nê ngen kandungan gizi nak lêm kêkêmuk, dê kêpat jurusan gizi meneliti kêdau kandungan gizi dê ade nak lêm kêkêmuk ngen dê trahir jurusan baking dê lêbiak mlajêa masalah gmuno alat,tehnik mênêa,sapêi bahan-bahannê.",food & beverages
24,"Uyo tempe cigai si cuma kêmuk tun sadêi-sadêi bae, ngen tamêak maju nê zaman uyo itê mudêak nyên têmau kêmuk yo. Mênêa nê mudêak bahannê kacang tahu ngen agai tempe. Nêbaning ngen kêkêmuk dê moderen dê dau mengandung bahan pengawet ngen bahan kimia luyên nê tempe kêmuk tradisional dê dau mengandung protein nabati nak lêm tempe, di o uyo jijai kêmuk kebanggaan tê tun Indonesia. Bi dau nak ipê ipê umêak makan dê sêmdio menu tempe, kêrno kandungan gizi dê lêkat ngen alamiah o ba tempe bi mcibêa nak nak ipê bae mudêak itê têmau, uyo bi sapêi kulo nak luwêa nêgrai ade. Jijai tempe o coa si Cuma kêmuk nê bae dê baik tapi bi awêi  jiaji kêmuk dê wajib ade.",food & beverages
416,"Dai adeba cao itê madêak nak lêm Islam utuk tun dê majok,dêmorong tun luyên utuk têmotoa ngen mamêa ajaran Islam. Dai o pendakwah jano sêmbêa utuk majok tun beriman, bêduo, makonê dai nam kulo nadêak pendakwah. Pendakwah tainê sêmyar agamo jano majok utuk mlajêa, ngen mamêa ajaran Islam. Dai kulo jijai do tokoh agamo kêrno dai harus nam jijai totoa utuk umat Islam lêbiak igai ade tugas ngen kewajiban utuk sêmapêi ajaran Islam. Jijai juru dakwah dê sêmapêi nilai-nilai ajaran Islam, dai baiknê nam mingêt manusio masalah kehidupan nak akherat ngen majok utuk nam têmimbang idup antaro dênio ngen akherat.",religion
423,"Nêbai Adam ngen Siti Hawa adaba manusio pertamo prnêak ade dê tingêa nak sêrgo, dê mêding kutê dê ade nak sêrgo awêi dê nadêak nak Al Quran, amên Nêbai Adam ngen Siti Hawa pertamonê manêu idup nak sêrgo sudo o Allah SWT têmu un moi dênio utuk jijai khalifah. Bêsamo prêpuan ngen anok-anoknê jijai tun dê ade nak dênio, kisah tênu unnê Nêbai Adam moi dênio dê têmbêinê kêrno Nêbai Adam ngen Siti Hawa muk buak khuldi nak sêrgo. Allah SWT têmgêak muk buak khuldi o tapi kêrno setan mbujuk kêduainê muk buak khuldi o. Sudo muk buak khuldi o kêtenba kêduainê aurat-aurat trus kêduainê muloi têmutup auratnê ngen dêdawên dê ade nak sêrgo. Kêduainê trus tobat ngen minoi apun ngen Allah SWT trsu Allah SWT têmimo tobatnê trus miliak Nêbai Adam jijai RasulNê.",religion
129,"Indonesia dau potensi nak bidang wisata dê tun bi namên nak dênio, jijai dau niên pnan wisata dê nam itê magêa. Utuk udi dê lok liburan tapi gi bingung lok miliak pnan moi ipê, coa perlu udi khawatir kêrno dau pnan nam udi mêsoa nak medsos. Ade do dê gidong viral uyo utuk udi dê ade jiwo petualang adeba wisata Puncak Segoro, pnan yo adeba wisata bêlau dê nam udi miliak nak Jogjakarta. Wisata alam yo têmawêa pnan dê baês ngen konsep gabungan antaro têbo karang ngen nêa nê. Puncak Segoro ade nak biding laut Selatan Jogjakarta. Nêlêi gen Puncan Segoro kêrno lokasinê ade nak das laut ngen pemandangan alam dê baês dê madêp langsung moi arah pantai Selatan.",leisures
111,"Nak Lampung ade pnan tamasya dê padek tapi agok uak kuni kota, do igai dau kulo tun ati namên. Jijai pnan yo amên bêl o waktau uku ngen kêkuwat cet mini do o dalênnê gi agok saro moi mini, uyo dalên bi baês tapi sayang kulo pnan yo coa si nrawat. Gen pnannê Sukadanakham nak yo itê nam kêmliak biyoa jun nak bêaknê lubuk nam itê mênai, amên uku kêmliak pnan yo bi lok srai ngen dê nak Padang gennê Lembah Anai, ngut uyo pnan yo ati ade tun jano pêmritêak dê lok mênêa ca o niên utuk panan wisata. Uku maêp utuk moi muko api bae dê mjabat utuk nam kêmluwêa potensi khususnê pnan yo, dio nam têmamêak tun dau namên ngen lok têko miyo amên waktau libur.",leisures
166,"Relaksasi, têmu un stres, sapêi mê uak insomnia do o ba manfaat kuni liburan. Liburan nam spok keluargo jano kuwat. Liburan dêbat yo keme misai ngen lalau moi musium sêsamo ngen kêkuat waktau liburan kênek klas. Musium dê keme magêa adeba musium krita opoi dê ade nak Ambarawa, tepatnê nak dalên stasiun no.1 Panjang Kidul, Kecamatan Ambarawa, Kabupaten Semarang Jawai Têngêak. Musium krita opoi yo adeba gês stasiun krita dê bi nubêak jijai musium do igai dio bi jijai musium krita opoi pertamo nak Indonesia. Musium yo ade koleksi krita opoi dê pêrnêak jayo waktau o, ngen itê mto moi musium krita opoi yo coa si cuma têmamêak knamên masalah krita opoi bae, tapi itê kulo nam têmingia krita opoi o kulo.",leisures
717,"Ati an sanigê yo ade berita madêak uyo utuk KTP cigai perlu awai bêl o dê srai ngen SIM, uyo bi nam mênêa KTP cukup makêi hand phone bae, jijai nak lêm hand phone tê o ade KTP tê. Utuk tun-tun dê nak kota mungkin dio lêbiak padek, jijai moi ipê bae itê lalau ngen min hand phone bae do o bi gênêp. Amên kênliakku cao yo memang lêbiak baik, dê jijai masalah mungkin tun-tun dê coa têmuan hand phone awêi uyo, ipê igai tun dê bi tuai dio agok payêak nak makêi hand phone uyo. Do igai amên tun dê têmuan KTP dê barêak yo utuk murus jêjano amên nak kota padekba awêi ipê amên si gidong murus jêjano pnan uak kuni kota ipê igai nak di ati ade dê makêi dê barêak yo.",technology
713,"Memang ba uyo bi zaman canggih, nak ipê-ipê bae itê awit kêmliak dê gennê robot, walau coa kutê robot o bêtuknê awêi tun tapi utuk kêrjonê bi lok srai ngen tun. Mnurutku ngen adenê robot yo utuk tênago tun bi dau bêku ang njano dau bi cigai nakêi, itê kêmliak uyo nak luwêa nêgrai bi paok kutê pabrik-pabrik, pnan mukmêi, pelayanan umum ngen dau igai dê luyênnê do o bi rêrato makêi tênago robot. Buliak bae itê makêi tehknologi maderen yo tapi itê mêstai mingêt amên kutê itê makêi tênago robot trus utuk tun dewek do o peluang kêrjo bi cigai, jijai lok moi ipê tun dau o mêsoa kêrjo. Ngen adenê kêcanggihan yo mnurutku khususnê nêgrai tê Indonêsia harusnê buliak bae makêi tapi kênu ang, mêak sapêi rêrato makêi dio, pêmritêak harus kulo meker kêrjo utuk tun dê butuh kêrjo, mêak sapêi dau tun dê saro lok mêsoa kêrjo.",technology
40,"Rêpye adeba jenis sayuran utuk lapên ngen nam kulo utuk jus, dau tun madêak kêmsok rêpye o amên coa lok ngêding pet igê sudo sênisit nalup ngen silai, amên utuk jus itê nam têmamêak gulo. Amên uku bi kêdau kilai cêmubo mênêa jus tênamêak gulo coa ku têkêmuk kulo. Memang dau manfaat kuni rêpye muloi kuni kêmu ang gulo dalêak sapêi kêmu ang kadar kolesterol nak lêm awok ngen dau igai manfaat nê magêa kesehatan. Ade kulo dê madêak ijatnê dau kulo manfaat nê utuk kesehatan, itê nam muk duai jano têlau soa ijat rêpye tip bilai gunonê utuk jêmago kesehatan.",food & beverages
474,"Indonesia o kayo ngen mêmêcêm sukau ngen adat istiadat, uku tingêa nak Lampung bi pasêtba uku kulo dau namên jano pao dê ade nak Lampung têmasuk umêak adat. Uku tingêa nak Lampung kêkiro bi pat puluak taun lêbiak, jijai uku kulo nam basonê walau coa kutê uku namên, kêrno nak Lampung kulo ade kêkêdau baso Lampung luyên daerah bi luyên kulo basonê tapi utuk aksaranê srai, cuma basonê bae dê coa srai. Utuk umêak adat Lampung o gennê Nuwo Sesat, Nuwo Sesat yo biasonê umêak lai pnan kopoa kutê kêluargo lai amên ade acara. Nak Lampung ngut ba uyo gi mudêak itê lok têmau umêak adat yo, dê niênnê tip sadêi bi pasêt ade biasonê kulo dê têmuannê o kêpalo adat, umêaknê nêa kuni kiyêu jano umêak panggung makêi tiang ngen ciri khas Lampung.",culture & heritage
656,"Bilai Kemerdekaan Republik Indonesia dê tujuak puluak tujuak jijai bilai dê nênêmot dau masyarakat, i o kulo ngen masyarakat Dusun Gajah Desa Rejo Sari Kecamatan Deket Kabupaten Lamongan. Anok uai nak di tê têgabung lêm Karang Taruna Harapan Gajah mênêa kêkêdau rêncano acara kegiatan pertandingan guno mênêa pesta utuk madêp bilai HUT RI, ade kulo pertandingan voli dê main muloi kuni anok uai, mêmêi kulo. Pertandingan voli yo bi an nênêmot masyarakat Dusun Gajah kêrno kanyo bi an coa nade ngen adenê pandemi covid 19 dê coa nam mênêa pertandingan awêi yo. Nak HUT RI dê tujuak puluak tujuak yo pertandingan voli yo jijai dê paling rami kêrno pertandingan yo ba dê paling dau tun dê tmoton ngen tun dê milêm. Pas pertandingan sudo panitia langsung mêlêi hadiah ngen dê mênang, bilai mênnê o jijai acara akhir utuk HUT RI dê kê tujuak puluak tujuak.",sports
79,"Amên bêl o tun amên lok mênêa rêpêak, amên lok ngêsok malus jano majua rêrêpêak biasonê makêi dlapang. Utuk uyo malus rêpêak tun dau bi makêi blender. Blender fungsinê utuk malus rêrêpêak, bêguno kulo utuk cêmapua kêkêmuk ngen bahan luyênnê. Makêi blender itê majua dê têlo jijai alus. Blender kulo adeba alat elektronik dopoa dê wajib kulo tip umêak têmuan. Blender o adeba bêrupo tabung jano gêlas utuk mpek dê lok nalus, amên utuk malusnê nak lêm glas o bi ade pisêu dê mutêa dê bakêa malus jano kêlok itê malus, biasonê luyên kuni rêrêpêak, bêbuak kulo nam, dê niênnê uyo dau tun malus cabe kêrno lêbiak gacang.",food & beverages
515,"Kêjai gen ta ai dê kuni Jang yo amên mnurut sejarah, dê mlapor pertamo kilai o adeba pedagag Pasee gennê Hassanuddin Pasee . Al- Pasee yo bêdagang moi daerah Kulau taun pat bêlas num dêlapên si kêmliak ta ai yo. Nak taun duai ribau tujuak bêlas Kementerian Pendidikan dan Kebudayaan Indonesia têmtêp ta ai kêjai yo jijai warisan Takbenda. Utuk saat yo bi dau nêa sanggar-sanggar ta ai dê majêa ta ai kêjai yo awê nak Kecamatan Merigi Kepahiang nak di ade gennê sanggar Durian Keme pas nê ade nak Kelurahan Durian Depun. Kêrno ta ai kêjai yo lêm tainê utuk tun Jang mako utuk majêa anok-anok uai uyo kunyau coa sapêi nyêp ta ai tradisional yo utuk tun Jang moi mukonê.",culture & heritage
706,"Utuk itê dê galok hiburan bi pasêtba itê lok mêsoa barang elektronik dê sêsuoi ngen dê kênlok tê. Ati an sanigê yo kuwatku gennê Tono madêak lok têmukua home theater, si têmnai ngen uku merek jano dê baês utuk home theater yo, uku madêak kutênê bas tingêa dê dipê itê lok ngen go kêdau dê itê lok têmukua. Ade abiak dêmingau si madêak si bi têmukua home theater, ade kuwatnê jêmuwoa dê bi pakêi jijai padêaknê gonê coa si la ang igê. Pas ade waktau uku moi umêaknê uku kêmliak home theater dê tênukuanê o, memang kênliakku gi baês tapi utuk suaro awêinê bi ade dê coa baês tapi uku coa cêmacêt barang dê tênukuanê o ipê igai si madêak do o têmukua ngen kuwatnê. Waktau si têmnai ngen uku awêi ipê baês coa nadêaknê, uku madêak baês tapi amên nam cubo min moi service center kilêak mungkin suaronê nam lêbiak baês igai, si têmnai jano ade dê usak uku madêak coa cuma suaro basnê agok ku ang kêluwêa mungkin ade stelan dê harus nêa dê namên cuma tun service center.",technology
13,"Ade kêdau kêkêmuk dê gacang mênêa, misalnê mêi gureng, mêi gureng o adeba kêmuk khas Indonesia dê asai kêmuk nê agok sle tapi dau tun dê galok muk kêrno agok mnarik. Mênêa nê kulo mudêak nam ngen bahan sederhano, mêi gureng ca o tradisional biasone sêdio tip pêpueng, bahan utamo mêi gureng adeba mêi sêngok jano mêi bêlau cênapua ngen rêrêpêak awêi bawang putiak, bawang milêak kicap ngen dê luyênnê. Uyo ngen kemajuan zaman mêi gureng mudêak itê têmau nak warung-warung biding dalên, ade kulo dê jagêa kliling, sapêi umêak makan jano nak mija prasmanan amên ade pesta, dau kulo mêmêcêm variasi unok  mêi gureng goyo dau, awêi mêi gureng pêtêa, mêi gureng kambing, mêi gureng makêi udang jano cumi ngen dê luyênnê, kuni variasi o jijai kêlbiak dêdewek utuk dê galok muk mêi gureng o.",food & beverages
487,"Amên nak Lampung dê biaso itê têmau o snyatai tradisionalnê dê têgen badik, amên badik yo gesea kutê tun Lampung pasêt ade têmuan. Dê niênnê amên nak sêsadêi dê sêmanêinê amên lêlalau bi pasêt min badik yo. Betuk badik yo awêi golok tapi titik ngen ujungnê lucuk, biasonê amên tun mênêa dewek moi tukang mênêa badik yo bahannê dê dau makêi kuni bêsai gês klahar an ae kulo dê makêi bahan kuni gês per stom mêna o. Amên itê mênêa dewek itê nam mêsên ukuran ngen palêak stok so ongnê akêi kiyêu dê padek. Kêrno utuk tun Lampung dewek tamêak baês si têmuan snyatai badik yo tamêak kulo gonnê lêbiak la ang. ",culture & heritage
709,"Dau barang elektronik uyo tun jêmuwoa ngen go lêbiak mudêak, ipê igai amên itê kêmliak nak aplikasi, amên itê lok têmukua barang ngen go agok mudêak amên nadêakku padeknê itê msoa nak toko, nak di itê nam kêmliak, nam cêmubo ngen nam têmnai sêumpamonê amên usak awêi ipê utuk garansinê. Amên itê têmukua barang dê itê dewek coa nam cêmubo ngen itê cuma kêmliak gambar bae dê pasêtnê amên coa sêsuoi ngen klok tê itê bi pasêt kêciwo, ipê igai amên barang dê tênukua o coa nyên nam makêi, lok itê melek gonê coa sêbêrapo, coa itê melek barang yo sêsio bae. ",technology
1100,"Amên ade dê lok cmubo idup nak sadêi do o buliak bae cêmubo, kêrno amên barêak uku dê kuni titik idup nak kota uyo bi tuai lok nyên idup nak sadêi. Dê ndingku waktau pêrnêak duai taun belek msadêi bêl o uak nyên ubêaknê ngen itê nak kota, cao idup nak sadêi o sederhano nyên, idup nak sadêi ndingku dê pêtingnê ade bêlas do o coa renyeng, amên utuk pêgen lapên itê nam têmanêm nak glung umêak bae do o bi idup, têtiko amên itê mto moi kêbun tun sadêi si bi pasêt mêluak itê mêsoa gen lapên nak kêbunnê. Amên ade dê galok msoa kan do o dau pnan itê nam mêsoa amên nak sadêi keme,muloi kuni biyoa lai sapêi danêu ade mêak coa lok mêsoa bae. Intinê amên lok namên cao idup nak sadêi, itê mêstai cubo kilêak idup nak sadêi kêkiro dêtaun bae, dê daunê amên bi mêding idup nak sadêi do o malas asainê lok belek moi kota igai.",slice of life
428,"Kisah Nêbai Ibrahim as dê itê namên nak lêm kejadian ngen anoknê dê têgen Ismail as jijai bukti citoNê ngen Allah SWT. Nêbai Ibrahim as têmasuk Ulul Azmi adeba têmasuk nak lêm Nêbai dê têmuan ketekunan dê luwêa biaso nak lêm dakwahnê. Dê têmasuk Ulul Azmi luyên kuni Nêbai Ibrahim as adeba Nêbai Nuh as, Nêbai Musa as, Nêbai Isa as ngen Nêbai Muhammad SAW. Taatnê Nêbai Ibrahim as magêa Allah SWT jênijai  pedoman idup manusio dê beriman adeba jijai pribadi dê kuwêt ngen Tauhidnê. Tauhid dê kuwêt bakêa mênêa tun jijai patang monor awêi Nêbai Ibrahim as nak lêm manêu tugas dakwah coa pêrnêak patiak sêmangêt walau harus madêp tun dê coa sêpaham ngen Si awêi tiakNê dewek ngen rajo Namrud.",religion
161,"Ade bêl o waktau uku ngen kuwatku dapêt tugas nak Plimang kêkiro têlau bulên. Jijai bêbilai keme misai ngen kerjo muloi kuni bilai Senen sapêi Sabtu, Mingaunê biaso keme Cuma kopoa nak dasêi bae samo nguta, pas akhir bulên keme cang gitêi dapêt libur dêbulên, ade pao kêkuwat belek moi umêaknê tapi keme tun têlau berencano lok misai libur moi pnan dê padek, nak di o dau pnan hiburan nak biding biyoa trutamo hiburan mto pakêi biduk nam keliling moi ipê itê lok, keme bêtêlau siniak mukmêi pas nak iding jamên musai, pas bi sudo keliling keme singêak nak do umêak makan biding biyoa nak yo ruponê rami nyên tun dê têko, jijai itê harus mêsên pnan kilêak, mnurutku pnan yo ku ang lai, utuk kêkêmuk dê daunê kuni kan muloi kuni pemepek sapêi lapên kan. Amên bi nak yo waktau o coa ngêding kêmasai pêi têgoa coa tê namên bi kêdau jam itê nak di.",leisures
83,"Sayuran adeba bahan kêmuk dê kuni tumbuhan, bahan kêmuk dê dau kandungan biyoa dê dau, sayuran o ade dê nam nêmuk langsung ade kulo dê harus kênsok kilêak misalnê nêbus jano kênukus kunyau kandungan gizi nak lêm nê lêbiak maksimal. Awêi kacang panjang misalnê, kacang panjang adeba jenis sayuran dê nam nêmuk matêak jano kênsok, dio ade kandungan gizi dê lêkêp, kacang panjang yo idup kênêk nak pun jano unjêa. Biasonê dê nêa gen lapên adeba buak jano ijatnê dê uai dê gi luyek. Buak kacang panjang yo betuknê bulêt ngen panyang waronê ijo panyangnê dêpuluak sapêi dêlapên puluak senti meter.",food & beverages
1103,"Memang uyo bi padek utuk itê ngen mudêak utuk nam makêi kendaraan umum, coa si barêak dêpuluak taun dê sudo utuk itê dê biaso makêi kendaraan umum, amên umêak tê coa biding dalên do o itê mêstai panêu kilêak utuk dapêt kendaraan umum, têtiko bêlmot kilêak. Amên uyo tingêa itê gmuno aplikasi do o bi dênapêt moi umêak, tingêa itê miliak lok dê makêi motor jano stom nam itê gmuno. Tapi walau bi padek ade tikonê itê mêding kêsal kulo ngen dê min angkutan umum cao uyo, awêi uku pêrnêak mêding waktau kêlmên uku mêsên si madêak mêluak mot, tapi pas kêkiro dêpuluak menit si madêak mêluak mbuye ngen alasan si gidong antri minyok, amên têmau barêak yo pasêt itê mêding agok kêsal. Akhirnê itê mêsoa luyên igai tapi itê dê niênnê bi rugai kak waktau.",slice of life
1079,"Buliak bae dau kuwat tapi kuni kutê kuwat o ngen kêdau kê an itê bêkuwat do o itê nam kêmliak ipê dê bêbênêa kuwat. Gennê kuwat ade dê cuma lok mok utung bae ngen itê mako si lok bêkuwat, ade kulo dê si mok kesempatan ngen bêkuwat ngen itê si nam têmamêak kuwatnê kuni kêkuwat tê o, kuwat dê nêniên kuwat paling ade do jano duai. Dê bêbênêa kuwat yo mnurutku dê lok namên ngen lok têmimo itê nak lêm kondisi jano bae, coa si miliak itê gidong snang jano gidong saro si gi masiak kêmuwat itê. Têtiko waktau itê minoi tulung kulo si lêbiak gacang nam têmulung do o ba dê nadêakku bêbênêa kuwat. Belek ngen itê kulo awêi ipê cao tê ngen kuwat, amên itê waktau jayo coa tingêt kêkuwat i o kulo kêkuwat tê mênêa itê.",slice of life
110,"Biyoa Putiak do o ba gen do pnan dê dau tun ati namên, waktau keme belek êmsadêi uku ngen kêluargoku mto moi gennê biyoa putiak, walau uku asli tun Lebong pêi dêbat yo ba uku lalau moi mini. Pnanyo memang baês nyên ade biyoa jun, ade kulo pnan mênai , nak yo sêbênêanê agok unik kêrno biyoanê dêpêak biyoa panês dêpêaknê igai biyoa sêngok, utuk mênai itê nam miliak lok dê dipê. Waktau zaman Bupati an piyo nolah jijai pnan rekreasi,  nadêak tun tip bilai mingau pasêt rami, tapi uyo sayangnê bi ku ang nrawat jijai dau mêumêk pnan têtêmot bi usak cigai si mênêa igai, ngen dalên masuk mini kulo bi dau usak. Bel o pnan yo pnan tun tmamang mas sapêi uyo kulo gi masiak, itê nam kêmliak amên mini dau nak biding dalên dê gi masiak molah mas.",leisures
149,"Bis adeba pilihan pao tun utuk manêu kegiatan transportasi wisata. Awêi nak Lampung misalnê ade bis pariwisata dê memang slalu sêmdio armada bêlau ngen fasilitas padek utuk jêmago kênyaman pênupang. Mnurut Journeyfuntour@yahoo.co.id bi lêbiak kuni dêpuluak taun si mlayan jaso smiwo bis pariwisata nak Lampung. Bisnê bi nlêngkap ngen fasilitas tehnologi maju Euro3 ngen dnukung supir-supir dê têmuan pengetahuan pariwisata, ramah, tanggung jawaab, profesional ngen siap mêlêi dê paling baik nak lêm pelayanan ngen bi bêbênêa ahli min bis ngen do igai dê bi pasti ade kêrjo samo ngen asuransi perjalanan utuk mêlêi kenyamanan ngen kêamanan nak lêm perjalanan wisata.",leisures
152,"Liburan utuk mêlnyêp kêpayêak tun dê bêbilai kêrjo sibuk biasonê liburan ngen keluargo ade dê moi pnan wisata ngen ade kulo mto moi umêak sêpasuak utuk kopoa. Kuni kêkêdau pengalaman liburan dê uku mêding ade pengalaman liburan dê coa mudêak mlupo, adeba pengalaman ngewea nak biyoa lai. Keme tingêa nak kota jijai nak di coa itê têmau biyoa lai awêi nak sêsadêi, ade waktau keme dapêt tugas kuni kampus utuk tingêa kêkêdau bulên nak sadêi. Biasonê tip akhir mingau keme lalau moi pnan wisata tapi dêbat yo keme misai ngen ngewea nak biyoa lai. Biyoa lai yo agok panjang ngen libêa utuk persiapan keme mesoa gêlong utuk upannê. Utuk dê pertamo ngewea ade dê coa nam masang upan kewea, ngewea o sêbênêanê nam utuk melatih kesabaran tê, soalnê itê coa nam gêgulut dapêt, do igai itê kulo ati namên kan nak di dau jano coa.",leisures
16,"Mungkin itê galok muk kêkêmuk dê jênuwoa tun dau nak biding dalên awêi Ruti dê isainê mêmêcêm , ade daging becon, keju , letus, lepang ngen tomat, utuk tamêak nê ade dê makêi mayones jano saos samêa gennê Burger.  Memang baik nyên utuk nêmuk têngen tiko bae, Amên itê lok mênêa sêbênnêa nê mudêak,  bahannê Ruti dê utuk mênêa burger jano ruti tawêa kulo nam, daging becon, keju, ngen bahan dê luyênnê, ca o kêmsok nê sendio blangai titik jano teplon amên bi panês nêpek mtiga didik trus rutinê nasuk awêi itê mgureng, tapi dio makêi didik bae mtiga nê, amê bi kêkiro mêsok kak bêak nê nelek, amên bi mêsok becon nê nêpek nak blngai kulo sapêi mesok, sudo o becon nano nêpek nak lêm ruti o tênamêak ngen keju, letus, lepang tomat nê kulo,  amên ade dê galok mayones jano saos tingêa têmamêak bae sudo o tnutup ngen ruti igai bi siap tingêa muk.",food & beverages
638,"Buliak bae itê manêu olah raga tapi nêsoa dê sêsuoi ngen omor tê, amên barêak uku dê tuai yo uku manêu tip bilai walau si cuma têgoa, memag uku miliak olah raga dê kêmbiak lêngan ndingku. Awêi kêmliling umêak ngen ngêngacap sapêi kêluwêa eteng, amên dio bi an uku manêu dêniênnê ngêding baik nak awok. Utuk dê bi tuai pêtingnê olah raga yo luyên kuni têmamêak maso taên arêak sênai kulo nam cêmnok kten tuai, mnurut Halodoc utuk omor dê lêmo puluak taun minas gonunê olah raga yo utuk milok kêno osteoporosis kêrno nam kêmuêt blat ngen têlan ngen itê cet gêrok o. Jijai itê mêak coa manêu olah raga yo tapi harus nukua ngen awok, mêak makso igê.",sports
109,"Guno itê mto jano wisata o adeba utuk mêlnyêp kêpayêak tê dê têtiko tip bilai pênuak ngen kesibukan bêbilai tê, ngen itê made mto jano wisata yo nano dê niênnê nak pekeran, awok nam itê mêding lêbiak padek. Makonê utuk jadwal wisata yo itê mêstai made jano si tip bulên jano kêdau bulên dêbat, amên ndingku dê padeknê awêi mênai nak biyoa panês awên dê ade nak pancuran pitu Baturaden. Lokasi pancuran pitu Baturaden yo ade nak slatan Gunung Slamet ngen kêlkat têlau ribau pat otos duai puluak delapên meter nak das laut. Kawasan pancuran pitu jijai dê do objek wisata favorit nak Baturaden, objek wisata yo ade keunika alam biyoa panês dê kuni lêm pitok. Sesuai ngen gennêade tujuak pacua dê ngalua kuni matai biyoanê.",leisures
651,"Bilai o pelajaran olah raga, keme dêklas gêmitêi seragam keme ngen seragam olah raga. Guau olah raga keme bi siap amên bilai o praktek olah raga main voli dê mingau dê sudo bi najêa teorinê. Cao teori keme bi faham, tapi pas bi praktek ruponê agok saro, pêi tgoa bae tangên keme milêk kutê kêno bal voli. Dêdo murid noper bal supayo keme têmakêp ngen tangên duai dê nêlu us moi muko ngen mimêak trus kênêp ngen bêi tangên dê rato, amên bal bi lok sapêi keme têmakis ngen tangên têmotoa kuni ipê bal o têko sudo o keme mayun tangên utuk mbas bal o, dê mnurut guau keme gennê passing. Kêrno pêi dêbat main voli kêduai tangen keme kten milêak ngen gis ade kuo kuwat keme kêrno salêak mok bal waktau passing tangên kanênnê têklis sapêi si cigai nam trus têmotoa pelajaran olah raga, harus nêmês moi ruang UKS utuk nêlêi pertolongan pertamo supayo gisnê agok ku ang.Dêjam têngêak smudonê pelajaran o sudo trus keme belek igai moi kelas.",sports
139,"Hotel mnurut Hudarwati ngen Parantika, 2018:7 pnan têmalêm dê ade dau bilik dê sniwo ngen tun luyên dê sêmdio kulo kêkêmuk utuk tamunê. Sedangkan hotel mnurut Endar Sri, 1996 hotel adeba do bangunan dê kelolanê ca o komersial ngen gênuno utuk mêlêi fasilitas têmalêm utuk tun dau. Jijai maksudnê hotel o memang utuk tun dê cet lalau moi luwêa kota gên pnan têmalêm jano istirahat. Awêi wisatawan nak daerah pnan wisata. Ade kulo tun amên ade acara dê si harus têmalêm kêrno acaranê sapêi kêkêdau bilai. De daunê biasonê tun singêak kêrno tujaunê ati sapêi, mako si mêsoa pnan istirahat sementaro utuk mên nam mlanjut hmanêu moi tujaunê igai.",leisures
437,"Utamo sêdêkêak nak lêm Al Quran adeba “ Sesungguhnya orang-orang yang bersedekah baik laki-laki maupun perempuan dan meminjamkan kapada Allah SWT pinjaman yang baik akan di lipatgandakan balasannya untuk mereka dan mereka akan mendapat pahala yang mulia “ ( QS Al-Hadid ayat 18 ). Sêdêkêak o jijai salêak satu ibadah dê ade pahalo dê lai ngen têcatet nak lêm Al Quran ngen cao itê bêsyukur ngen jêrkai dê bi Allah SWT mêlêi ngen itê. Jijai umat Muslim ibadah sêdêkêak cet itê manêu, sêdêkêak o mêlêi kebaikan ngen tun luyên do o kulo jijai amalan dê utamo. Mêlêi sêdêkêak coa si bêrupo materi bae tapi lêbiak luas igai adeba kutê kebaikan dê itê mêlêi ngen tun luyên, jijai sêdêkêak o tainê kêrjo amal soleh dê bakêa dapêt pahalo dê lai kuni Allah SWT.",religion
460,"Tip agamo ade gennê kitêb suci nak Islam do oba Al Quran. Al Quran yo AllahSWT têmu un magêa Nêbai Muhammad SAW utuk jijai pedoman idup manêu kehidupan nak dênio, uyo bi dau pnan utuk mêlajêa Al Quran yo muloi kuni sêkulah sapêi Perguruan Tinggi, Awêi anoku waktau têmat SD uku mpek nak pesantren supayo si faham ngen ade tuntunan utuknê manêu idup nak dênio yo. Dau tun mêlajêa Al Quran ade dê cuma utuk nam sekedar mbaco ngen mapêanê ade kulo dê mlajêa sapêi makna dê ade nak lêm Al Quran, coa didik kulo tun dê cuma têmuan bae Al Quran yo ja ang kulo si mukok, amên tun dê faham si lok dau nam mbaco ngen namên makna dê ade nak lêmnê. Al Quran yo ba dê jijai pedoman idup tê khususnê itê tun Islam.",religion
657,"Arung jeram adeba kegiatan olah raga dê agok bahayo, têmasuk olah raga dê manêunê tun dê bêbênêa siap tmatang alam. Tapi tun api bae nam milêm jano manêu têmasuk tun dê ati pêrnêak cubo olah raga raung jeram yo.  Pnan olah raga arung jeram yo adeba biyoa lai dê dê ês ngen dau igai halangan dê bakêa itê têmau, arung jeram do o makêi biduk kait, kano ngen kêmayuak. Tip tun dê bi cêmubo olah raga yo bi pasêtba tagiak kêrno nak lêm olah raga yo luyên kuni nam mêding serunê petualang nak biyoa lai, si kulo dapêt mlitas nak biyoa dê ês ngen molik bêbutau. Kerno arung jeram yo api bae nam manêu muloi kuni tun uai sapêi têtuai makonê têtiko cet ade dê made lomba dê nak olah raga yo. Têtiko walau coa mênang tapi nam utuk mlatih kêbinai.",sports
517,"Ta ai dê kuni pnan keme Jang dê têgên ta ai têmimang anok o adeba ta ai dê kêmten awêi ipê kesayang antaro tun tuai waktau pêi ade anok, jijai nak lêm mêna ai o cêmrito gen padêak kêsnangnê tun duai kramin waktau dapêt anok, nak ta ai yo dê mêna ai dêpasang sêmanêi ngen sêlawêi, dê sêlawêinê sêmamêa anok dê sêmanêinê mi ing dê sêlawêi, utuk dê mi ing na ai o makêi lêgau Jang amên bêl o utuk têtabuaknê makêi têtabuak dê asli makêi alat musik sederhano dê ade nak Jang. Amên uyo kêrno bi maderen jijai utuk musiknê bi nam makêi orgen jano musik dê biade nak rêkaman.",culture & heritage
1101,"Utuk zaman yo bi padekba itê bi nam mêsên angkutan umum kuni dasêi, ngen adenê kemajuan awêi uyo do o itê cigai perlu uak panêu utuk nam têmau angkutan umum. Uku amên bêl o utuk nam têmingia angkutan umum yo ku ni dasêi do o harus panêu kekea kilêak abiak têngêak kilometer baru nam têmau angkutan umum. Jijai waktau gi sêkulah bêl o do o mêstai gêgacang brakat kuni dasêi mêak sapêi têlat sêkulah, ipê itê panêu kilêak sudo o igai agok cênok kulo mot angkutan dê mlitas. Dê an uku tingêt o waktau sêkulah bêl o do o utuk okos anok sêkulah memang agok mudêak nêbaning ngen tun biaso jano tun kêrjo, jijai amên lok gabok moi umêak kuwat walau bilai libur sêkulah kulo uku galok makêi sêrwêa sêkulah ngen dasnê kaos tênutup jaket, jijai utuk okos gi têp nitung okos anok sêkulah jijai mudêak.",slice of life
1075,"Mêak sako tun dê idup nak têbo o mêding saro, dau tun barêak nak sadêi keme amên si bi jêmau nak sad do o si bakêa moi têbo utuk murus kêbunnê, têtiko sapêi kêkêdau taun si coa belek, si belek kulo amên ade pêting nyên amên coa o si coa bakêa belek. Idup nak têbo o luyên kuni udaro dê gi bersih utk kêkêmuk kulo gi sehat nyên awêi arêak pgen lapên nak têbo o coa ku ang-ku ang asal itê lok bêgêrok, cêcoanê mêsoa tiêu nak pulu lupuak bae do o bi nam jijai lapên mukmêi tê. Amên dê galok mêsoa kan nak biyoa tingêa kmewea bae coa pakêi mngasên.",slice of life
448,"Cigai têkitung hikmah kuni ayat-ayat dê ade nak lêm Al Quran dê jêmlas masalah Islam jijai agamo dê Rohmah. Allah SWT mêlêi rahmatNê ngen agamo Islam dê pênuak ngen kasih sayang. Khotbah yo makêt Islam adeba agamo kasih sayang. Coa ade do pêritêak nak lêm Islam dê mbênêk manusio utuk nanêu, walau lêm kondisi jano bae pêritêak nam manêu do o jijai bêtuk lêngan nak lêm manêu agamo. Allah SWT pêsvn ngen hambaNê nak lêm firman Al Quran surah AL-Balad/90 ayat 17 utk nam saling sayang. Nêbai Muhammad SAW kulo mingêt supayo itê slalu têmbêa kasih sayang coa si cuma ngen manusio bae tapi ngen kutê makhluk idup. Wujud nyato nak lêm kasih sayang o adeba silahturahmi, istilah silahturahmi o ade duai kato silatu ngen rahin dê tainê dau dê ade hungannê ngen kasih sayang. ",religion
531,"Kêkêmuk kuni daerah keme Jang dê cet itê têmau waktau bilai rayo jano ade kulo amên tun ulêak biasonê kulo ade gennê juadêak Tat jano ade kulo dê madêak juadêak tênoa. Juadêak yo bêtuknê biasonê sêgai pat ngen kêlainê kêkiro têlau puluak senti kilai lêmo bêlas senti kêboanê kêkiro duai sapêi têlau senti, Juadêak yo nak dasnê makêi bungai amên cao keme madêaknê, bungainê nam makêi  nyoa narut dê kênsok pakêi gulo tênamêak ngen warno jano kêlok tê amên biasonê warno milêak, nam kulo bungainê nêa kuni nanas. Bahan utuk mênêa juadêak yo soa si saro igê, cukup gênum, tênoa, gulo, adas manis jano kulit manis bubuk ngen nioa jano nanas utuk bungainê. Amên asainê mêak coa pêcayo amên uku madêak padek nyên ipê igai amên pêpueng samo menem teh jano kupi, juadêak yo kulo taên sapêi dêbulên amên cao kêmsoknê bênêa.",culture & heritage
829,"Perusahaan bakéa manéu kérjo kator dé brupo kérjo dé nanéu utuk nam démukung kérjo pokok. Tun dé kérjo nak kator o ade céciri kérjoné coa si uak kuni itung méngitung, cématet ngen molah. Tugas dé nanéu o utuk dmukung tugas pokok kuni perusahaan. Utuk lébiak jelasné jénis kérjo dé ade kaitanné ngen kator adeba cématet, nak yo dé kérjo cématet masalah data dé perlu ngen témuan tainé nam maik ngen knirim, kémopoa data adeba kérjo mésoa ngen usaho dau informasi, pengolahan data o témasuk kékédau mécém kegiatan lém sémdio informasi dé béguno, su ét nak lém yo adeba tugas dé péting, kérno tip kator biasoné bakéa témimo ngen kémirim su ét.",business
19,"Ade nak iding pnan ku kêrjo, di o ade tun jêmuoa es nyoa uai ngen lemeu, amên bi jam sebelas minas sapêi antri kêmbiak dau tun lok tmukua es nê, es nyoa uai nê sêbênêa nê biaso bae Cuma nak di es nyoa uai nê cênapua ngen lemeu, do igai si makêi gulonê isosi gulo nyoa tapi makêi gulo nau, makonê asai nê agok luyên kuni dê luyên. Bêl o waktau uku ati namên dau tun mêluak cêmubo es nê,  uyo uku bi masuk langganan ba nak di bi gesea tip duai jano têlau bilai dêbat uku singêak di. Pnan nê nak daerah Teluk Betung Bandarlampung, gen nê es mang Udin, pas nê nak muko pasar Mangga Dua Teluk Betung. Nak di kulo dau kêkêmuk luyên awêi empek-empek ade kulo, donat ngen luyênnê. Amen udi moi lampung buliak ba udi cêmubo es mang Udin.",food & beverages
528,"Madêak maslah kêmuk khas pnan keme ade iga kêmuk bêrupo lapên dê dau tun luyên kuni tun Jang ati namên. Uku kuni titik bi cet muk lapên yo, gennê samêa unyang, samêa unyang yo sêbênêanê lapên sederhano, mungkin bêl o tun têtuai mok kak gacangnê do igai lapên yo coa pakêi minyok mis kêmsoknê. Utuk samêa unyang yo samêa dê kênsok ngen cao nêbus, kan biasonê kan sêluwang, têlung pit jani mdiro o nêbus tênamêak ngen cabe dê bi sudo nisut,tênamêak rêrêpêak luyên awêi silai, su êi, lajo ngen dawên salam tapi utuk têlung pitnê dê mêmêsok. Samêa unyang yo padek utuk tun dê kêmu ang muk minyok, amên asainê padek lêbiak padêk kuni samêa gureng ipê igai muknê ngen mêi gi agok pêpanês. ",culture & heritage
496,"Luyên nak Lebong luyên kulo amên nak Lampung, amên nak Lampung khususnê Bandarlampung do o rêrubo itê nam têmukua nak mini market jano itê magêa moi pnan dê khusus jêmuwoa rêrubo. Tapi ade kulo nak Kabupaten dê nak Lampung agok saro kulo itê lok mêsoa rêrubo kuni di, Lampung Barat do o dalên plitas tun dau moi Kulau, tapi nak yo kulo saro itê lok mêsoa utuk rubo, nam biding dalên jano mini marketnê coa si tun jêmuwoa. Jijai amên itê lok têmukua utuk rubo kuni di itê bêkêsoa kilêak moi umêak tun dê mênêanê. Amên sêbênêanê tun di nam cao jêmuwoa srai ngen nak Bandarlampung bae asaiku bi pasêt dau tun têmukua.",culture & heritage
469,"Amên nak lêm agamo Islam coa ade istilah acara upacara agamo, tapi ade acara dê têmasuk nak lêm agamo Islam mungkin dê bi lok srai ngen maksudnê upacara agamo yo barêak Bilai Rayo Idulfitri ngen Iduladha. Utuk bilai Rayo Idulfitri yo ayoknê itê manêu puaso sêlamo dêbulên pênuak, sudo o terakhir itê mrayonê ngen bilai Rayo Idulfitri. Nak bilai Rayo yo itê pêpueng bi siap utk sêmyang Rayo biasonê amên coa nak masjid ade kulo dê makêi lapangan utuk manêu sêmyang yo. Amên nak kota lai dau itê têmau tun sêmyang makêi lapangan kêrno amên makêi masjid biasonê coa muêt, dê masjidnê nakêi kulo tapi kêrno dia dêtaun dêbat makonê utuk sêmyang Rayo nak masjid bi pasêtba coa gi bakêa muêt.",religion
426,Têtiko itê dê tun ati ngêrtai gen bedanê Nêbai ngen Rasul. Nêbai adeba dê dapêt wahyu Allah SWT utuk dirainê dewek amên Rasul adeba Nêbai dê coa si cuma dapêt wahyu tapi wajib utuk sêmapêi wahyu dê si dapêt kuni Allah SWT moi manusoi. Rasul tugasnê majêa syareat amên Nêbai tugasnê utuk têmrus syareat dê ayoknê bi najêa Rasul. Têtiko dau tun ati nam jêmlas antaro Nêbai ngen Rasul tapi kutê o tergantung ngen tugas nak lêm sêmbêa Tauhid. Iman magêa Nêbai ngen Rasul bêratai pêcayo amên kutê wahyu dê nêlêi ngen Nêbai jano Rasul o memang kuni Allah SWT.,religion
683,"Anok titik uyo bi dau mêgong ponsel muloi kuni cupik omor duai taun bi dau tun tuainê mêlauk mêgong ngen main ponsel. Sêbênêanê amên itê sayang ngen anok nadêakku mêakba itê mêlêi mêgong ipê igai main ponsel yo utuk anok titik khususnê, utuk omor kak bêak num taun do o si ati namên bahayonê mêgong ponsel yo. Dau itê kêmliak kejadian nak brita-brita, titik omor gi bêak kuni lêmo taun jijai korban kuni ponsel yo. Itê dê jijai tun tuai kêmliak barêak nak brita o mêstainê lok lêbiak têatêi ngen anok tê dê gi têtitik utuk mêgong ponsel, dau efek coa baiknê utuk anok tê, dê niênnê utuk kesehatan titik dio ku ang baik, utamo utuk kesahatan matai, amên si sapêi bêjam-jam kêmliak jano têmoton dê ade nak ponsel yo dio bakêa barêa ngen matainê.",technology
3,"Kota Cirebon terkenal ngen kota udang, tapi nak yo itê coa cêmrito masalah udang, luyên kuni udang ade dê mungkin dau itê ati namên, dau kêkêmuk dê memang asalnê kuni pyo, awêi empal gentong, ade kulo nasi jamblang dê bi terkenal nak ipê ipê. Nak yo itê cêmrito masalah nasi jamblang, gen jamblang o ruponê ade daerah nak Cireban dê tê gen Jamblang.Ciri khas nasi jamblang o ba si makêi lepek jano utuk bukus mêi o makêi dawên jatai, sudo o utuk lapênnê dau itê nam miliak, ade tênoa dadar, tênoa samêa, semur kan, lapên tahu, blêkutêk cumi, sate tênoa puyuak, kan mêsin gureng ngen samêa gureng. Mukmêi  Makêi lepek dawên jatai ruponê ade asai lêbiak padek kêrno ciri has mon dawên jatai o dê mênêa têmamêak sliro mukmêi, api udi dê lalau moi Cirebon sayang nyên amên udi coa cêmubo nasi jamblang yo.",food & beverages
648,"Amên nadêakku utuk olah raga yo têgatug ngen itê, uyo bi dau tun jêmuwoa alat oah raga jano bae, do igai uyo kulo itê mudêak amên lok têmukuanê, bi dau tun jêmuwoa nak ipê-ipê, amên itê malas kulo lok têmukua moi pnan tun jêmuwoa, itê kulo nam têmukua cao online. Jijai cigai ade alasan utuk tê coa lok olah raga kêrno saro mêsoa alatnê. Mnurutku utuk awok tê do o harus ade gêrok tip bilai kêkênoi itê dê kêrjo muk dau waktau tapi kêrjo tê coa kêmluwêa eteng dio biasonê bakêa dau jijai penyakit, makonê dau dê kêno sakit dalêat lêkat, kolesterol, gulo dalêak ngen dê luyênnê. Utuk oba itê dê khususnê dê bi omor, mêak coa olah raga walau têgoa itê sêmpêt tip bilai utuk nam jêmago kesehatan awok tê. ",sports
125,"Gennê media sosial jano bae itê lok mêsoa bakêa mudêak itê têmau. Muloi kuni pnan mukmêi dê padek, hotel baês, pnan wisata dê asik kutê nam itê mêsoa nak media sosial. Awêi ade pnan dê gidong rami Embung Kledung têmawêa wisata danêu buatan dê ade nak pnan lêkat, udaronê sêngok ngen pemandangan ijo dê ade dê bakêa mênêa itê nyap kulo, itê kulo nam kêmliak pemandangan têbo ndau Sindoro Sumbing kuni gardu pandang ngen ayunan gatung. Luyên kuni o Embung Kledung gunonê utuk têmapung biyoa ujên. Amên gidong kemarau, Embung Kledung yo nakêi tun kulo utuk pengairan ngen kebutuhan bêbilai tun dê pa ok nak di.",leisures
480,"Tun Jang khususnê tun Lebong ade cerito tu un têmu un nak sadêi keme. Gen sadêi keme Kotadonok amên aslinê bêl o gennê Kutai Donok. Uku kuni titik bi namên cerito yo kuni tun tuai bêl o. Ceritonê nak sadêi keme ade danêu, danêu yo ade kuni zaman mêna o, ceritonê nak danêu yo ade pênungaunê dung ulau tujuak, jijai waktau uku gi titik coa nyên binai têmêngêk biduk nak danêu yo amên coa ade dê tuainê, ipê igai utuk mênai coa nyên uku binai, amên nadêak tunamên itê ade kêmliak glibêt pênungau yo bakêa têjijai ngen itê amên coa dapêt jêrkai lai itê bakêa sakit jano mêningêa. Uku sêbênêanê ku ang pêcayo, tapi amên gidong nak danêu o uku coa binai madêak amên coa pêcayo dê pasêtnê tun di mêngiak. Amên têmi uk cerito tun tuai di bi dau dê madêak coa pêcayo coa an kuni si madêak o si memang têkêliak amên nak danêu o ade dung ulau tujuak o, coa an kuni kêmliak o si sakit ade kulo dê maningêa.",culture & heritage
486,"Snyatai tradisional Jang dê gennê siwar o uku ade mêgong dê nêlêi tun tuaiku, utuk snyatai yo coa kutê tun Jang ade têmuan. Bêtuknê amên lok namên do o awêi kêis tapi agok libêa bi lok srai ngen matai kujua, kidêu kanênnê tajêm, ade palêak ngen so ong. Amên dê nêgongku yo uku ja ang mêgong ipê igai nukok, nak dasêi cuma uku maik bae, amên cerito tun tuaiku bêl o waktau uku gi titik, umainê nasuk kêbêu tapi coa ade dê makau do o kêbêu api, waktau o nulêu bae, mênnê kêbêu o masuk igai kêrno coa ade dê makau o tun tuaiku cêmcuk didik nak babok kêbêu o pas mênnê igai nak pnan o ba kêbêu o matêi. Makonê uku dewek coa binai lok makêi siwar yo jijai snyatai amên uku kêluwêa umêak, cukup uku maik nak dasêi bae.",culture & heritage
77,"De galok ngêsok pasti bi namên jano pa o alat utuk ngêsok nak dopoa. Dê pling peting nyên adeba skopor, skopor adeba utuk ngêsok dê makêi, minyok tanah, gas jano listrik utuk midupnê. Skopor ade ruang tnutup utuk bahan midupnê utuk nam jêmijai panês. Amên coa ade skopor pasêt nyên saro amên lok ngêsok. Nak zaman Orde Baru skopor dau tun gêmuno dê makêi minyok tanah, uyo skopor yo cigai dau tun makêi kêrno uyo minyok tanah bi la ang ngen mêsoa nê kulo saro, uyo dau tun makêi skopor gas. Sesuai ngen gennê skopor yo snamung moi saluran gas trus kerjo ngen ca o midup gas dê mudêak têkmêm utuk midup opoinê. Kêlbiak skopor gas o lêbiak mudêak kuni skopor listrik, skopor gas kulo lêbiak mudêak mêrsihne, êbiak bguno kulo utuk mangang jano bae awêi kan,daging ngen luyênnê.",food & beverages
184,"Film animasi utuk anok titik ternyato dau manfaatnê. Film animasi do oba film favorit utuk titik, coa si cuma viral bae film animasi kulo dau dê ceritonê bêbaês ngen kêkêdau karakter dê unik. Mbaco nak djavatoday.com, tmoton film animasi ternyato dau mêlêi manfaat dê positif misalnê dêmidik anok jijai têmuan karakter dê lêbiak positif, kêrno film animasi dau mêlêi contoh dê baik dê dau têtitik têmirau, têmikêt perkembangan kognitif anok kêrno ngen têmoton film animasi nam têmulung titik utuk masêak logika, mingêt ceritonê sapêi bêlajêa masalah pêsên moral dê snapêinê do igai nam dapêt têmamêak dayo peker anok nak lêm kêmbang dê si manêu bêbilai.",leisures
675,"Aktivitas pisik ngen tujuan utuk têmikêt kemampuan tun o gennê olah raga, olah raga nam nanêu su ang jano dêdau, ade dau nyên manfaat olah raga dê nam itê mêding amên itê awit manêu adeba mê uak kuni dau penyakit kêrno ngen itê awit manêu olah raga bakêa têmikêt dayo taên awok supayo mêak gacang kêno penyakit kêrno dalêak nak awok lacêa, aseanê awok nam lêbiak kuwêt kuni penyakit. Olah raga kulo nam mênêa padek bêtuk awok, ngen mênêa kutê isai awok o gêrok mako bakêa têmikêt fleksibilitas blat awok supayo coa têgang. Olah raga kulo nam mênêa sehat dayo peker kêrno aktivitas pisik dê nanêu nam mênêa otok lêbiak gacang peker. Olah raga kulo nam utuk mlacêa dalêak kêrno aktivitas pisik nam têmikêt produksi cairan nak snai dê jêmijai sêsênai nam gêrok ngen baik.Ngen daunê manfaat olah raga yo harusnê olah raga o nêbiaso kuni titik.",sports
1083,"Kadêak itê uak kuni pnan bakêa bêncano jano uak kulo kuni laut do o mêak madêak amên itê coa gi bakêa mêding bêncano, do o rêsio Allah SWT mêak itê mangêp amên pnan tê o aman kuni bêncano, amên Allah SWT kêmlok nak ipê bae, têngen bae do o nam bae têjijai. Mnurutku itê cet waspada jijai têngen bae amên ade bêncano do o itê bi namên awêi ipê itê mêstainê. Utuk madêp bêncano yo itê harus ade lakêak-lakêak dê itê bakêa mok. Kadêak kêan itê tingêa nak pnan tê uyo ati tê têmi uk gennê bêncano, itê têp harus jêjago kemungkinan amên têjijai nak pnan tê.",slice of life
475,"Nak Jang pnan keme luyên kulo umêak adatnê, amên nak pnan keme Jang gen umêak adatnê Umêak Potong Jang, umêak yo kulo bêtuknê umêak panggung ngen bahan kuni kiyêu. Uyo bi agok saro itê lok têmau umêak adat yo, kêrno uyo utuk bahannê bi saro dê niênnê bi dau umêak bêton, tun dau bi ja ang makêi kiyêu. Umêak Potong Jang yo nak sadêi keme bae mungkin gi ade kêkiro dêpuluak buwêak umêak, umêak yo mungkin bi botos taun omornê kêrno coa pêrnêak kosong makonê ngut uyo umêak yo gi kêtên baês do igai kêrno waktau mênêa bêl o kiyêunê bêbênêa kiyêu dê baês ngen tuai kulo. Uku pêrnêak têmnai utuk bahan kiyêunê makêi kiyêu jano, ruponê kutê umêak Adat Potong Jang yo bêl o makêi kiyêu matiak dê paling tuai, barêak umêak sêbêiku o ukuran tujuak kilai pat belas cuma makêi kiyêu matiak dêpun.",culture & heritage
494,"Luyên pnan luyên kulo rubo dê nam itê min utuk belek, awêi nak Lampung bae ade kêkêdau pnan dê nam itê magêa. Barêak nak Kabupaten Tulang Bawang kuni di itê nam min kan mêsin tapi iso si kan mêsin kan laut, kêrno nak di daerahnê dau biyoa jijai asea kuni di o kan awêi kan spêt, kan nila, kan wên ngen dau igai kan dê luyên. Dê dau tun mêsoa o kan mêsin kan wên, amên dêdio kannê nêa jano bae padek lok gênureng biaso jano nêa kan samêa asainê padek nyên. Uku bae kadêak uku bi an tingêa nak Lampung yo amên uku ade moi arah Tulang Bawang uku bi pasêt têmukua kan mêsin, nak panan luyên ade kulo awêi nak Bandarlampung tapi utuk gonê bi la ang.",culture & heritage
832,"Aawéi ité namén dau ide utuk bisnis dé nam kuni daséi. Asea dé dapét kuni bisnis nak daséi do o bi nam témaméak asea tip bulénné. Mingét go kebutuhan pokok kének ténamvak igai ngen kénekné BBM. Utuk bisnis kuni uméak yo dé témuan modal didik do o harus ade ide utuk miliak bisnis jano dé nam manéu nak daséi. Misalné ngen jémuoa juadéak, ide jagéa yo juadéak yo rérato jmuwoané pueng bilai tun muk samo ngupi jano teh, biasoné juadéak yo tun galok ngen dé do kékémuk utuk pueng biali. Ade dau mécém juadéak dé nam ménéa ngen nam jémuwoa, kérno rérato ménéa juadéak yo agok mudéak ngen coa perlu modal lai, jémuwoané kulo ngen go mudéak dé paling mudéak juadéak yo jénuwoa ngen go séribau lémo otos répyéak.",business
182,"Têmoton film o têngên bae itê lok, ipê igai amên itê gidong nak dasêi ngen keluargo jano waktau itê nak luwêa itê noton ngen kêkuwat. Amên gidong kopoa ngen anok biasonê itê tmoton film dê dau isai unsur mdidiknê, lok si didikan formal jano didikan agamo, misalnê barêak film dê kuni têtanggo nêgrai tê Malaysia ade film dê asik tapi kulo ade isai dê mdidik utuk anok do o ba film Upin Ipin, cerito nal filmnê kulo bi lok srai ngen crito waktau zaman uku gi têtitik, jijai ati si barêak uyo bi zaman medsos. Kêmliak nak idup bêbilainê, jano permainannê do o kutê gi ca o an. Nak di kulo ade didikan agamonê dê gacang anok tê têmakêp nak lêm film o.",leisures
843,"Amên utuk dê jagêa liwêt aplikasi jano jagêa cao online utuk dê gi bêbêlau do o lok têatêi nyên, mêak sapêi tun dê ade niat kidek nam mok peluang ngen itê. Mêak itê coa mcek kilêak utuk tun dê lok nukua ngen itê o, amên itê makêi aplikasi dê aman awêi dê bi dau tun makêi do o coa jijai masalah, amên itê cuma makêi aplikasi dê coa ade jaminan keamanannê dio bakêa bahayo utuk tê. Tapi buliak bae itê makêi dê ku ang aman o tapi itê harus mingêt utuk nam têatêi bae. Bi dau tun têpike ngen jagêa cao online yo, barang bi nêbo tapi tunnê coa masên do o kêrno coa ade perlindungan kuni aplikasi dê itê makêi o. Mnurutku harusnê kuni dê têmuan aplikasi do o têp ade jaminan utuk keamannê.",business
